

Dall’Eliconie Muse il canto muova,
     Dive dell’olezzante, erto Elicona,
     Che coi leggiadri piè menano danze
     Alle muscose fonti e all’ara intorno
     Di Giove onnipossente. E del Termesso,
     Dell’Ippocrene e del divino Olmeo
     Bagnate all’onda il delicato corpo,
     Nel sonno le vid’io comporsi a coro
     Vezzoso e caro all’Elicona in cima
     Instancabili e snelle. Indi movendo
     Nell’aër denso della notte avvolte,
     E schiuso il dolce labbro, ergere un canto

     All’Egioco Signore, e alla sovrana
     Giuno d’Argo che calza aurei coturni,
     Dell’Egioco alla figlia occhi-cilestra
     Pallade, e a Febo, ed alla faretrata
     Dïana, ed a Nettun che accerchia e scuote
     I lidi della terra, e alla pudica
     Temi, ed a Venere occhi-vaga, e ad Ebe
     Insigne d’aurei serti, e alla vezzosa
     Dïona, ed all’Aurora, e al magno Sole,
     E alla lucente Luna, ed a Latona,
     Ed a Giapeto, e allo scaltrito Crono,
     Ed alla Terra, e all’Oceàno immenso,
     Ed alla nera Notte, ed a quant’altre
     Sacre sonvi di Dei schiatte immortali.
E fûr desse che allora il dolce canto
     A Esïodo insegnâr, mentr’ei la greggia
     Pasceva al piè del florido Elicona.
     E così pria mi favellâr le dive
     Olimpie Muse dell’Egioco figlie
     «Pastor selvaggi, tutti obbrobrio e ventre,[1]
     Molte simili al ver mentite cose

     Cantar sappiamo, e a nostra posta il vero.»
Del gran Giove così disser le figlie
     Dive del canto, e cogliere mi diero
     Di lauro verdeggiante un ramo insigne
     Per scettro,[2] e m’inspirâr divina voce,
     Perchè il passato e l’avvenir cantassi.
     E vollero dei numi alla immortale
     Prole inneggiassi, e d’ogni canto ad esse
     Sacro fosse il principio e il fine ognora...
     Ma chè a profani arcane cose io svelo?[3]
     Cominci adunque dalle Muse il canto,
     O Esïodo, da lor, che al padre Giove
     Fan lieta la gran mente entro l’Olimpo
     Colle armoniche note, i dì che furo
     Cantando, e i dì che sono e che saranno.
     E l’onda d’armonia libera sgorga
     Loro dal labbro, e la magion del padre
     Giove tonante esulta alle diffuse
     Dolci melodi, e del nevoso Olimpo
     La balza echeggia e la magion dei numi.
     Colla voce immortal cantano pria

     L’augusta prole degli Dei, la prima
     Del vasto Cielo e della Terra, e quanti
     Nacquer di loro donator di beni:
     Poscia dei numi e dei mortali il padre,
     E con lui dan principio e fine al canto,
     Com’ei fra i numi di possanza è il primo.
Cantano indi molcendo a Giove il core
     L’umana ed aspra gigantéa progenie
     Le Olimpie Muse dell’Egioco figlie;
     Esse che ai mali oblio, posa alle cure,
     In Pieria partorì la Dea dell’alma
     Eleutera Mnemosine, commista
     Col sommo Nume. Nove notti asceso
     Il sacro letto, ed agli Dei furtivo,
     Con lei si giacque il sapïente Giove,
     Or quando l’anno si compia col giro
     Delle stagioni e delle lune, e il giorno
     Era maturo, partorì la Diva
     Nove figliuole pari d’alma, intente
     Al canto, e piene il sen d’alacri spirti,
     Poco lontano dall’aëria vetta

     Del nevicoso Olimpo, ove han leggiadro
     Ostello e vaghe danze (e ove con esse
     Nei dì lor sacri stan le Grazie e Amore:
     E cantano, dischiuso il dolce labbro,
     Le leggi delle cose e degli Eterni
     Lodan l’indole santa). Indi gioiose
     Di lor voce soave e immortal canto,
     Mossero in ver l’Olimpo, e i lor concenti
     L’ombrosa terra ripeteva, e dolce
     Sotto i lor piedi un murmure si fea,
     Mentre ne gíano al genitor; e lui
     Signor del tuono e dei fiammanti strali,
     Lui sovrano, già vinto il padre Crono,
     E lui sagace partitore ai Divi
     D’uffici e onor cantavano le Muse
     Abitatrici dell’Olimpo. E nove
     Son queste figlie del gran Giove: Clio,
     Eüterpe, Melpomene, Talia,
     Tersicore, Polinnia, Erato, Urania,
     E Calliopéa che l’altre in pregio avanza;
     Ch’ella dei saggi re sull’orme incede.

Cui sono pie le figlie alme di Giove,
     E san nato di re dei numi alunno,
     Stillano sulla lingua alma rugiada,
     Onde dolci dal labbro escono i detti.
     In lui ciascuno il guardo affigge, quando
     Giudice imparzïal risolve i piati.
     Autorevole ei parla, e di repente
     Ardenti gare saggiamente aqueta:
     Chè il senno è dato ai re, perch’ei nel foro
     Con facil, blando favellare i torti
     Riparin degli offesi. Essi quai numi
     Inchina il popol verecondo, quando
     Per la cittade incedono, e sublimi
     Spiccano intra la folla. Or questo è il sacro
     Dono largito dalle Muse all’uomo:
     Chè dalle Muse e dall’arciero Apollo
     Cantori e Citaredi ebbe la terra,
     Come da Giove i regi. — Oh fortunato
     Cui son le Muse amiche! Il canto sgorga
     Soave dal suo labbro. Ove rammarco
     Per acerba sventura il cor ne opprima,

     Ed un cantore delle Muse alunno
     Canti le glorie dei mortali antichi,
     E i sempiterni abitator d’Olimpo,
     Posar sue doglie sente l’infelice
     E scorda i mali: perocchè repente
     Il duol gli ammorza delle Muse il dono.
Figlie di Giove, vi saluto: un dolce
     Cantico m’inspirate. Or voi mi dite
     Dei Divi eterni la progenie santa,
     Cui generò la Terra e lo stellato
     Cielo, e la Notte intenebrata, e quelli
     Che il salso mar nutrì: ditene come
     Principio ebber gli Dei, la Terra, i fiumi,
     Il vasto mar coi ribollenti flutti,
     Le stelle rilucenti e il soprastante
     Immenso cielo, e com’ebbero inizio
     Gli Dei di beni largitori, e come
     Si divisâr dell’universo i regni
     E i varii ministeri, e come in prima
     Nel sinüoso Olimpo ebbero seggio.
     Muse d’Olimpo abitatrici, queste

     Cose mi dite dal principio, dite
     Qual dei numi fu primo. – Il Chaos fu primo:
     Poi l’ampia Terra, solida, perenne
     Sede di quanti eterni Dei soggiorno
     Hanno le nevicose olimpie balze,
     E il tenebroso Tartaro nel cupo
     Fondo del vasto suolo. Indi Cupido
     Il più bel nume, solvitor dei corpi,
     Che degli Eterni e dei mortali al pari
     Senno ed alti consigli in petto ancide.
Dal Chaosse l’Erèbo e l’atra Notte
     Nacquero, e dalla Notte in dolce amore
     Coll’Erebo commista il Giorno e l’Etra.
     La Terra in pria produsse a se simìle
     Il luminoso Ciel che intorno intorno
     Le fêsse velo, e solido e perenne
     Ai venturosi Divi albergo fosse.
     E gli ardui monti partorì, di numi
     E di Ninfe montane ameni seggi.
     Il Pelago infecondo anche produsse,
     E il Mar dai gurgiti estüanti, e senza

     La dolce opra d’amor. Ma poi giaciuta
     Nel talamo d’Urano il vorticoso
     Oceàn partorì, Giapeto, Ceo,
     Iperïone, Crio, Temide, Rea,
     Tea, Mnemosine, e Feba il crine adorna
     D’aurea ghirlanda, e la venusta Teti;
     E dopo queste lo scaltrito Crono,
     Il più fiero dei figli, ch’abborria
     Del padre suo la genital possanza.
Indi i Ciclopi di superbo core,
     Bronte, Sterope ed Arge alme traforti,
     Donatori del tuono e fabricanti
     Gli strali a Giove: in tutto a Dei simili,
     Tranne che un occhio solo aveano in fronte.
     Mortali li nutrîr germe di numi,
     E dall’occhio che in fronte avean rotondo
     Ciclopi si nomaro; e le lor moli[4]
     Di lor forza e baldanza eran l’imago.
Tre figli pur superbi e senza nome[5]
     La Terra e Urano generâr; proterva
     Stirpe, e fûr Cotto, Brïarëo e Gia.

     Di su gli omeri ognuno, orrida vista!
     Cento braccia scotea, cinquanta teste
     Spuntavan fuor dagli omeri ad ognuno
     Su membra noderose: immensa, invitta
     Lor forza in corpo immane, i più tremendi
     Di quanti a Uran ne partorì la Terra.
     Onde sino dal primo ebbeli in odio
     Il padre, e a mano a man che ognun nascea
     Ei li cacciava della terra in fondo,
     Loro togliendo il riveder la luce,
     E di tale opra ria prendea diletto.
Ma forte doglia ne sentì la Terra,
     E a truce frodolenta arte appigliossi.
     Del crëato da lei lucido ferro
     Fe’ tosto una gran falce, e ai figli suoi
     Ardita favellò col cruccio in core:
«Miei figli, e figli d’un perverso padre,
     Se volete ubbidirmi, a noi fia dato
     Del padre vostro vendicar gli oltraggi:
     Ch’egli fu primo a farsi iniquo.» — Disse;
     E tutti strinse un gel, nè feano motto.

     Ma baldo il grande frodolento Crono
     Si trasse innanzi, ed all’augusta madre
     In tal modo parlò: «Madre, io ti giuro
     Di compir ciò ch’imponi: alcun riguardo
     Per l’esecrato genitor non nutro:
     Ch’egli fu primo a farsi iniquo.» — Ei disse,
     E la gran Terra ne gioendo in core
     In agguato lo mise, e in man gli pose
     La falce aspra dentata, e dell’ordito
     Inganno lo fe’ dotto. — Il grande Urano
     Vien guidando la Notte, e desïoso
     Di voluttà si corca, e sulla Terra
     Ampiamente procombe. Il figlio allora
     Esce della latèbra, e colla manca
     Gli afferra, e colla destra, alzato il diro
     Lungo ferro dentato, i genitali
     Ratto gli spicca, e li sbalestra lunge
     Di retro alle sue spalle. Eppure inani
     Non volâr quelli dalla man: chè quante
     Gocce sanguigne ne stillâr, la Terra
     Le accolse in grembo, e col girar degli anni

     Nacquer l’Erinni e i grandi aspri Giganti,
     Fulgidi d’armi, e di lung’aste armati,
     E quelle Ninfe, che per l’ampio mondo
     Melie furon nomate.[6] — E poichè Crono
     Dal suol lanciava nei sonanti flutti
     Quel membro, che col ferro avea mietuto,
     Volto lunga stagion dall’onde, apparse
     Sovra il divino mar candida spuma,
     Che in sen nutriva una fanciulla. E in prima
     Della sacra Citera i flutti corse,
     Quinci drizzossi ver l’ondosa Cipro,
     Ove bella n’emerse augusta Diva,
     Cui sotto i molli piè l’erba crescea.
     Dalla spuma nudrice indi Afrodite
     Fu detta e Afrigna Dea fra Eterni e umani,
     E da Citera cui drizzò suo corso,
     Inghirlandata Citerea, Ciprigna
     Dall’ondisona Cipro ov’ella nacque,
     E Filomede dal paterno seme.
     Amore e il bel Cupido a lei compagni
     Si fêr com’ella nacque e andò fra i Divi.

     Tale onor s’ebbe tosto, e le fu dato
     Esser la Diva fra i mortali e i numi
     D’ingenue, fide parolette e risi,
     Di piaceri, di frodi e di soavi
     Teneri amori. — Il grande Urano i figli
     Nomò Titani, e corrucciato disse,
     Ch’empio misfatto aveano in lui commesso,
     Onde ben cara sconterian la pena.
La diva nera Notte indi produsse
     Con nessuno giaciuta il triste Fato,
     E la Chere crudel, la Morte e il Sonno,
     E la torma dei Sogni, e Momo, e il mesto
     Infortunio, e l’Esperidi, custodi
     Oltre il sacro Oceàn degli aurei pomi,
     E del giardin che n’è fecondo. E i Fati
     Cloto, Lachesi ed Atropo, datrici
     Di beni e mali all’uom fin dalla culla,
     Ella produsse, e le spietate Cheri,[7]
     Che van sull’orme ai rei, mortali o numi,
     Nè calman la tremenda ira, se prima
     Scontar non fanno al reo, chiunque si sia,

     Grave la pena. L’atra Notte ancora
     Nemesi partorì flagel dell’uomo:
     E l’Error dopo questa e la Libido,
     La sfinita Vecchiezza, e la Contesa
     D’infellonito cor. — La ria Contesa
     Generò la Fatica dolorante,
     L’Oblio, la Fame, le piangenti Doglie,
     Le Guerre, gli Omicidii, le Battaglie,
     Le umane Stragi, le Tenzoni, il Falso,
     Gli ambigui Detti, l’oltraggiosa Offesa,
     Simili di costume, e il Giuro, atroce
     Punitore dell’uom ch’empio l’offende.
Il Ponto generò primo dei figli
     Nereo schietto e verace, il Vecchio detto,
     Chè veritiero e pio cole giustizia,
     E ad equi e pii consigli ha l’alma intenta.
     Indi giaciuto colla Terra, il grande
     Generò Taümante e il prode Forco,
     Ceto vaga le guance ed Euribia
     D’adamantino cor. — Di Nereo e Dori
     Il crin leggiadra e figlia dell’estremo

     Fiume Oceáno, nacquero di poi
     Nello sterile mar le Dee vezzose
     Proto, Eucrante, Anfitrite, Eudora, Sao,
     Teti, Galena, Toe, Cimotoe, Spio,
     Glauca, l’amabil Alia, la venusta
     Melita, Pasitéa, Erato, Agave,
     Euclimene, Dinamica, ed Eunica
     Rosea le braccia, Attéa, Neséa, Ferusa,
     Doto, Protomedéa, Proto, Panopa,
     Dori, la vaga Galatea, la cara
     Ippotóe, ed Ipponóe rosea le braccia,
     Cimodoce, che insiem con Anfitrite
     Bella le piante e con Cimatolega
     Sovra il cerulo mar calma d’un cenno
     I flutti e il fischio dei divini Venti;
     Cimo, Alimede dal leggiadro serto,
     Pïona e Glaucónoma vezzosa
     Nel riso, Laomedéa, Pontoporea,
     Evagora, Lïagora, Polínoma,
     Autonoe, Lusianatta, e la diletta
     Di spirti e forme verginali Evarna;

     La dia Menippa, Samata formosa,
     Neso, Eupompa, Pronóe, Temisto, e infine
     Nemerta, che comun col padre ha il senno.
     Dell’innocente Néreo ecco la prole
     Di bell’opere edotta. — Indi Tomante
     Del profondo Oceán la figlia Elettra
     Sposa menossi, e n’ebbe Iri veloce,
     Le Arpie crinite, Ocipete ed Aëllo,
     Che coi celeri vanni al par dei venti,
     Al pari degli augei volano ratte,
     E s’ergono alle nubi. A Forco poi
     Partorì Ceto dalle belle guance
     Le Gree, fin dalla nascita canute,
     Onde Gree le nomâr gli eterni numi,[8]
     E quanti ha umani abitator la terra:
     Pefredo che leggiadro, Enio che croceo
     Ha il peplo, e le Gorgôn ch’hanno l’ostello
     Nell’ultimo confin dell’occidente
     Oltre il sacro Oceáno, e ov’han dimora
     L’Esperidi canore, Eurialo, Steno,
     E Medusa che doglie aspre sofferse:[9]

     Mortale questa ed immortali quelle,
     E scevre di vecchiezza. — Il re dell’ombre
     Mischiossi con Medusa in molle prato,
     Sopra fiorite zolle; e quando Perseo
     Spiccolle il capo, il gran Crisaoro nacque
     E il Pegaso caval; Pegaso detto,
     Poichè nasceva d’Oceáno ai fonti,
     E l’altro Crisäòr, poichè nel pugno
     Stringeva un aureo brando. A vol levossi
     Il Pegaso caval, l’altrice terra
     Abbandonando, e fra gli Eterni andonne.
     Appo il sagace Giove egli soggiorna
     Ministro portator di tuoni e lampi.
Con Calliróe dell’inclito Oceáno
     Figlia si giacque Crisäóro, e n’ebbe
     Gerïone tricipite, cui spense
     Presso il furato armento Ercole invitto
     Nell’ondosa Eritia, quel dì, che il guado
     Varcato del gran fiume, e spenti all’ombra
     Delle mandrie i pastori Euritio ed Orto,
     Nella sacra Tirinto ei si menava

     Oltre Oceáno il lati-fronte armento.
E un altro generò mostro tremendo,
     Nè ad uom, nè a dio simíle entro una cava
     Rupe, la diva, violenta Echinna,
     Metà fanciulla, vaga gli occhi e il volto,
     Metà lubrico serpe orrido e immane,
     Frodolenta, crudivora nel grembo
     Dell’alma terra. Perocchè profondo
     Antro l’è stanza a piè d’un monte opaco
     Lungi dai numi e dai mortali: a lei
     Quel degno albergo segregaro i Divi;
     Ove immortal fanciulla, e vigorosa
     D’eterna gioventù, vive la triste
     Entro i recessi d’Arimo secura.
     È fama, che Tifon con lei giacesse,
     Quel diro, tracotato e senza legge
     Con lei fanciulla dalle vaghe luci,
     Che s’incinse, e di vita a fiera prole.
     E prima ad Orto, can di Gerïone,
     Indi al nefario, dispietato e fello
     Cerbero can dell’Orco alto-latrante

     Dalle cinquanta gole,[10] aspro, gagliardo;
     Indi la nequitosa Idra Lernea,
     Cui nutricò la bianchi-braccia Giuno
     Invida troppo dell’Erculea possa.
     Ma lei pure di Giove il figlio invitto,
     Il fiero Anfitrïonio Ercole spense
     Col prode Iola, e per consiglio espresso
     Di Pallade pugnace. — E la Chimera,
     Mostro spirante irresistibil vampa,
     Indi produsse, orrendo, aspro e veloce.
     Avea tre capi: l’un di lïon truce,
     Di capra l’altro, di serpente il terzo,
     D’orrido drago: al sommo era lïone,
     Drago all’estremo, capra al mezzo, e fuoco
     Divampato anelava: e a lei dier morte
     Pegaso e il pro’ Bellerofonte. E quindi
     Con Orto Echinna giacque, ed il funesto
     Partorì Fice esizïale a Tebe,
     E il lïone Nemeo, che Giuno augusta
     Moglie di Giove nutricò, e mandollo,
     Peste ai mortali, di Nemea sul campo.

     Quivi a mille ei sbranava umani corpi,
     Di Treto e d’Apesanto arbitro crudo;
     Ma spense pur costui l’Erculea forza.
Indi Ceto d’amor con Forco unita
     L’orrido drago partorì da sezzo,
     Che all’estremo confin vegghia le poma
     D’oro di sotto a latebre profonde:
     E di Ceto e di Forco ecco la prole.
Ebbe Océan da Teti i gonfi fiumi,
     Nilo, Eridàn dai cupi gorghi, Alfeo,
     Strimon, Meandro, Fasi, e Reso, e il chiaro
     Istro, e Acheloo dalle bell’onde, e Nesso:
     Aliammone, Ettàporo, Granico,
     Il divin Simöenta, Esepo, Rodio,
     Caïco di bel corso, Ermo, Penéo,
     Il gran Sangario, Even, Partenio, Ardesco,
     Ladone e il dio Scamandro. E il sacro stuolo
     Delle Dee generò, che sulla terra
     Con Febo e i fiumi dei mortali han cura:
     Giove a questo sortille. E sono Admeta,
     Pito, Doride, Jante, Elettra, e Prinno,

     Urania, diva al viso, Ippo, Callíroe,
     Rodea, Climene, Zeusso, Idia, Pasítoe,
     Galassaura gentil, Plessaura, Clizia,
     Melobosi, Dïona e Toe, la vaga
     Polidora e Cercide, alma vezzosa;
     Pluto dall’ampie luci, Janira e Sante,
     La leggiadra Petréa, Perside, Acaste,
     Menesto, Europa, Eurìnoma, Telesto
     Dal croceo peplo, Meti, Asia, la cara
     Calipso, Eudora, Tiche, Ocíroe, Anfiro,
     Crenide, e Stige in dignità primiera,
Di Teti e d’Ocean queste le prime
     Son delle figlie: ei n’ebbero molt’altre:
     Chè ben tremila son le snelle i piedi
     Oceanine Ninfe; e in terra sparse
     E nei gorghi profondi egual per tutto
     Queste Dive leggiadre hanno la sede.
     Altrettanti son pur fiumi sonanti,
     Figli dell’alma Teti e d’Oceáno.
     Dirne di tutti i nomi arduo al mortale,
     Ma ben li sa chi presso loro alberga.

Tea con Iperïone amor congiunse,
     E il gran Sole ne nacque e la lucente
     Luna ed Aurora, ch’i terrestri tutti,
     E i Divi eterni abitator dell’ampio
     Cielo irradian di luce. Euribia diva
     Con Crio mista in amore il grande Astreo
     E Pallante produsse, e Perse in ogni
     Scienza primiero. Con Astreo l’Aurora,
     Diva con Dio, mista in amore ai baldi
     Venti fu madre, a Zefiro, ad Argeste,
     A Noto, e a Borea che le vie divora.
     E dopo questi, Erigenia produsse
     Fosforo e l’altre rilucenti stelle,
     Che incoronano il cielo. — Indi da Stige,
     D’Oceáno figliuola, ebbe Pallante
     Zelo, e Vittoria tripudiante in pace,
     E Forza e Gagliardia, nobili nati!
     Scevro ei non han da Giove ostel, nè seggio,
     Nè calle, ma di lui seguono l’orme,
     Del Dio tonante ognor stannosi al fianco.
Di che Stige, l’illustre Oceanina

     Fu consigliera a Giove, il dì che tutti
     Il folgorante Dio raccolse i numi
     Nell’alt’Olimpo, e disse a niun dei Divi,
     Che seco pugnerian contro i Titani,
     Torrebbe i doni, e ognun terria gli onori
     Che già godea fra i numi, e renderebbe,
     Qual n’era dritto, e doni e onori a quanti
     Crono spogli ne avea. La diva Stige
     Trasse all’Olimpo incontanente, e i figli
     Per consiglio del padre addusse seco.
     Giove onorolla, e la colmò di doni.
     Le concesse il gran Giuro esser dei numi,
     Concesse ai figli aver con lui comune
     Ognor la stanza; e la parola attenne
     Di quanto a tutti i Divi avea promesso;
     Ch’egli solo è il potente, egli il sovrano,
Il desïato talamo di Ceo
     Feba salì; Diva con Dio commista
     Latona partorì cerula il peplo,
     A mortali ed a numi accetta e cara,
     Cara dal nascer suo, gioia d’Olimpo.

     E partorì la rinomata Asteria,
     Che in sua bella magion Perse menossi,
     E sua sposa la feo. — Costei s’incinse,
     E ad Ecate diè vita, oltre ogni nume
     D’onor dotata dal Saturnio Giove.
     L’alto incarco le diede aver le sorti
     Della terra e del pelago infecondo.
     Pur dal fulgido Urano ebbesi onori,
     E in sommo pregio è dagli Dei tenuta.
     Chè ove qualche mortal vittime opime
     Offra secondo il rito e mercè chiegga,
     Pur or Ecate invoca; e se benigna
     I preghi accoglie, al supplicante in copia
     Impetra beni e onor: chè ben lo puote:
     Perchè di quanti onori ebbero i figli
     Della Terra e d’Urano arbitra è fatta.
     Nulla il Cronide le contese o tolse
     Di quanto fra i primieri avea goduto
     Titani divi, ma conserva intera
     La prisca podestà. Nè, perchè sia
     Unica figlia, men potenza e onore

     In mare, in terra e in ciel sortì la Diva;
     Anzi maggior: chè Giove assai la pregia.
     Cui vuol ella cortese aïta e giova,
     E cui vuol ella fa spiccar su tutti
     Nei popolar congressi. E quando al truce
     Cozzo dell’armi volano i guerrieri,
     La Diva accorre, ed ai protetti suoi
     Dà vittoria e trïonfo. Ella s’asside
     Dei giudicanti incliti regi al fianco.
     Quando si lotta nell’agone, vola
     Pur là la buona Diva, e porge aïta,
     E il vincitore facile riporta
     Di sua forza e valor nobile palma,
     E di sua gloria i genitor fa chiari.
     V’ha cavalieri pur, cui pia protegge;
     E chi dei glauchi perfidi marosi
     Imprende il corso, invoca Ecate ancora,
     E il rimuggente Enosigeo. Concede
     Facil la santa Diva opima preda,
     E facile la toglie a suo talento.
     Con Mercurio benigna ella pur veglia[11]

     Nei pascoli gli armenti; e i branchi erranti
     Di bovi, capre e di lanuti agnelli
     Di piccoli fa grandi, ove le piaccia,
     E piccoli di grandi: ond’ella tutti
     Infra gli eterni in se gli onori aduna,
     Benchè nata a sua madre unica figlia.
     Lei pur di Giove ai parvoli custode,
     Che dell’aurora alla diffusa lampa
     Schiudon le luci: quest’incarco ell’ebbe
     Fin dal principio; e tali fur gli onori.
Ebbe Crono da Rea prosapia illustre
     Vesta, Cerere e Giuno auri-calzata,
     Il forte Dite, che sotterra ha il trono
     E cor spietato serra; il fragoroso
     Nume che scuote i lidi, e Giove il saggio,
     Al cui tuono vacilla il vasto mondo.
     Ma il magno Crono, com’uscian del sacro
     Grembo materno i figli, un dopo l’altro
     Se l’ingoiava: perocchè volea,
     Nessun altro degl’incliti Uranidi
     Il regal seggio sugli Eterni avesse:

     Poi che la Terra e lo stellato Urano
     Detto gli avean, per lui pur sì possente
     Fermo aver il Destin, che da un suo figlio,
     Dall’armi del gran Giove ei fora domo.
     Ond’egli non invan stava in vedetta,
     E insidïoso s’ingollava i figli
     Con dolore indicibile di Rea.
Or quando di sgravarsi era in procinto
     Di Giove, padre di mortali e numi,
     Ai cari genitori, allo stellato
     Urano ed alla Terra ella richiese
     Supplichevole il modo, onde potesse
     Occulta partorirlo, e trar vendetta
     Dell’empio padre che struggeasi i nati.
     Quelli udiro la figlia, e la fêr paga.
     Conto il fato di Crono essi le fenno,
     E del possente nascituro, e in Litto
     La mandaro, di Creta opimo suolo,
     Quand’ella il magno Giove, ultima prole,
     Dovea dare alla vita; e la gran Terra
     Nell’ampia Creta accolselo e nutrillo.[12]

     Ratta ed avvolta dalla notte bruna
     In Litto andonne, e dentro aspra spelonca,
     Nelle latèbre dell’Egea montagna,
     Cupa e selvosa, il suo figliuolo ascose.
     Mandò poscia un gran sasso in fasce avvolto
     All’Uranide, primo re dei numi,
     Che in atto fero il prese e l’ingozzò.
     Nè sentì ch’era sasso, e che il suo figlio
     Lungi e sicuro gli apprestava guerra,
     Che forte in armi gli torria lo scettro,
     E il re saria dei numi. E tosto al prence
     Crebbero il senno e le robuste membra.
     E col volger dei tempi, il cauto, il magno
     Crono fu stretto dal sagace inganno
     Della Terra, e dall’arti e armi del figlio
     A metter fuori l’ingoiata prole.
     E pria quel sasso che ingollato avea
     Mandò fuor della strozza, e Giove il fisse
     Sull’ampio suol nella divina Pito,
     Del Parnasso alle falde, affinchè fosse
     Monumento ai mortali e maraviglia.[13]

     E dall’aspre ritorte, onde lo stolto
     Padre avvinti li avea, sciolse gli zii,
     Che grati del favor gli diero il tuono,
     La folgore rovente ed il baleno,
     Che la gran Terra ancor celava in grembo,
     Ond ha l’imperio sui mortali e i numi.
Giapeto menò sposa e in letto accolse
     Climene piè-leggiadra Oceanina,
     E n’ebbe Atlante invitto, il glorïoso
     Menezio, l’ingegnoso, acre Prometeo
     E lo stolto Epimeteo, origin prima
     All’industre mortal d’ogni sciagura:
     Ch’ei primo accolse dalle man di Giove
     Una plasmata vergine. Il protervo
     Menezio colse d’uno stral rovente
     L’Ampio-veggente, e lo travolse all’Orco
     Per sua baldanza temeraria ed empia.
     Costrinse Atlante a folcere col capo
     E colle braccia infaticate il cielo
     Nel lembo estremo della terra, in faccia
     Alle canore Esperidi: siffatto

     Gli sortì minister Giove sagace.
     E di ferree ritorte ad un dirupo
     Legò Prometeo, il multiforme ingegno,
     E un’aquila mandò dai larghi vanni,
     Che il fegato immortal gli divorasse;
     Il qual di tanto ognor crescea la notte,
     Quanto l’immane augel struggeane il giorno.
     Ma d’Alcmena piè-vaga il forte figlio
     Ercol la spense, e tolse al rio martoro
     Il buon Giapezio, e rinfrancogli il core;
     Non lo vietando il sommo Olimpio Nume,
     Che d’Ercole Teban volea cresciuta
     La gloria, onde alle genti era già conto.
Tanto in pregio ei teneva il chiaro figlio,
     Che per lui pose giù l’odio e lo sdegno,
     Che in sen gli accese il dì, ch’osò di senno
     Contendere con lui, sommo Cronide.
     Chè il dì che sorse tra mortali e Divi
     Gara in Mecone,[14] con audace mente
     D’ingannarlo avvisò col porgli avanti
     Due parti, a scelta, d’un gran bue diviso.

     Quindi ascose nel vello adipi e carni,
     Su vi ponendo gl’intestini a vista;
     Quindi l’ossa spolpate, accortamente
     Disposte e ascose dalla bianca sugna.
     Ma degli Eterni e dei mortali il padre
     Allor così gli favellò: — «Giapezio,
     Di tutti i prenci il più famoso, o caro,
     Deh come parzïal festi le parti!»
     Sogghignando così favellò Giove
     D’infallibil consiglio. E a lui l’astuto
     Prometeo, dolce sorridendo e intento
     A compiere l’inganno: «O degli Eterni,
     Rispose, il primo e glorïoso nume,
     Scegli qual più fa pago il tuo desio.»
     E ben fingendo il disse. Ma la frode
     Vide di Giove l’infallibil mente,
     E in suo segreto meditò gli affanni,
     Ch’esso ai mortali manderebbe in pena.
     Strappò con ambe man la bianca sugna,
     E, vedute del bue l’ossa spolpate
     Con inganno disposte, arse di sdegno,

     E l’ira il core gli colmò. D’allora
     Ardon gli umani sui fumanti altari
     Le bianc’ossa agli Dei. Ma corrucciato
     Sì gli parlò l’adunator dei nembi
     «Giapezio, mastro d’ogni astuzia, il vezzo
     D’ordire inganni tu giammai non smetti!»
Sì l’infallibil nume irato disse,
     E da quell’ora in cor serbando eterna
     La rimembranza dell’inganno, ai grami
     Terrestri abitator negò del fuoco
     La perenne virtù. Ma lo deluse
     Di Giapeto il buon figlio, a lui furando
     Dai cieli in cava lente i rai perenni.
     N’ebbe punto il Tonante il cor profondo,
     E infiammato di sdegno allorchè vide
     Rapito il fuoco dall’eterea vôlta
     E agli uomini renduto, apprestò tosto
     Per punirli del dono un rio malanno.
     Per suo comando l’inclito Vulcano
     Formò d’argilla un corpo, aspetto e volto
     A vereconda vergine simíle.

     L’animò poscia l’occhi-glauca Palla,
     E l’adornò di bianca vesta: un velo
     Di fine lavorio dal capo ai piedi
     Le stese, e quella ne tenea le fimbrie,
     Maraviglia a veder! colle sue mani.[15]
     Di rugiadosi fior leggiadro serto
     Le compose sul capo, e il crin le cinse
     D’aurea corona, che il divino Storpio
     Di sue mani, gradendo al sommo Giove,
     Industremente lavorò. Vi sculse
     Molt’ingegnosi fregi, opra stupenda!
     Molte fra quante i continenti e i mari
     Nutrono belve vi scolpì: la grazia
     Ne spirava da lungi, e detto avresti,
     Mirabil cosa! ch’avean spirto e voce.
Fatto un malanno tal, bello in sembiante,
     Del bene avuto in pena,[16] egli l’addusse
     Ridente delle grazie, onde vestilla
     Del Dio dei nembi l’occhi-glauca figlia,
     Ov’eran Divi e umani. E alto stupore
     Divi e umani colpì, come quel mostro

     Insidïoso e all’uom fatale apparve.
     Chè d’esso nacque la feminea prole,
     D’esso l’esizïal genia donnesca,
     Tormento all’uom che le soggiorna al fianco,
     Impazïente di penuria e amica
     Del lusso. Come fuchi in arnie chiuse,
     Compagni sol per consumare, il frutto
     Si divoran dell’api; e mentre queste
     Dal sorgere dell’alba al sol cadente
     Faticano a costrurre i crocei favi,
     Poltrono quelli nel sicuro tetto,
     E dell’altrui fatiche empionsi il ventre;
     Tal le donne malefiche compagne
     Diede all’uom per punirlo il Dio tonante.
     E male aggiunse a mal: se l’uomo fugge
     Imene, e della donna il reo talento
     Sposar ricusa, giunto alla cadente
     Senile età non ha chi lo conforti.
     Infra dovizie ei viva pur; ma quando
     Muore, sangue non suo ne sperde i beni.
     Pur chi amica ha la sorte, e donna egregia

     Menossi sposa e di ben fatto core,
     Con questo bene il male suo compensa.
     Ma l’uom che diede in triste moglie, in petto
     Martoro annida tal, che senza tregua,
     Senza rimedio gli consuma il core.[17]
     Deludere e sfuggir l’occhio di Giove
     Così si tenta invan; nè anche il Giapezio,
     Il sagace Prometeo, al fiero sdegno
     Si sottrasse di lui; benchè sì accorto,
     Ei gemè tuttavolta in duri ceppi.
Come l’odio ad Urano il core accese
     Contro di Brïareo, di Cotto e Gia,
     Ei li strinse di lacci, e intimorito
     Di loro immane forza e immani membra,
     Ei li cacciò dell’ampia terra in fondo.
     Dolenti abitator degl’imi abissi,
     Della gran terra nell’estremo lembo,
     Giacean gravati di mortale angoscia;
     Quando Giove cogli altri eterni numi,
     Che la chiomata Rea produsse a Crono,
     Consigliante la Terra, al sol li trasse:

     Ch’essa l’arcano per disteso aprigli,
     Come a lui di vittoria e alto rinomo
     Fora l’unirsi con costor. Chè in guerra
     Lunga, affannosa cimentâr le sorti
     In dure mischie petto a petto i divi
     Titani, e tutta la Saturnia prole,
     Dall’Otri eccelsa i nobili Titani,
     Dall’Olimpo gli Dei dator di beni,
     Figli di Crono e Rea leggiadra il crine.
     Già senza tregua in travagliosa lotta
     Dieci anni e più duravano feroci,
     E dell’aspra contesa ancor lontana
     Era la fine, e la vittoria incerta.
     Ma dacchè s’apprestò quant’era acconcio
     Agli allëati, e il nettare e l’ambrosia,
     Dapi solo da numi, a lor si porse,
     Crebbe in lor petto il generoso core.[18]
     Dell’ambrosia vivanda e del soave
     Nettare invigoriti, il sommo padre
     D’uomini e Divi lor favella e dice:
     «Della Terra e d’Urano illustri figli,

     Udite ciò che in petto il cor mi detta.
     Già molto a lungo dispiegati a fronte
     I divini Titani, e quanti siamo
     Seme di Crono, la vittoria e il seggio
     Ci abbiam conteso. Or voi mostrate il nerbo
     Di vostre immani insuperate braccia
     Ai Titan petto a petto in truce mischia,
     Memori dell’amore, ond’io pietoso
     Infransi i vostri dolorosi ceppi,
     E dai profondi abissi al sol vi trassi.»
Ei così dice, e il generoso Cotto
     Così risponde: «Ignote cose, o Nume
     Tu non favelli: conoscemmo a prova,
     Che te nessun di cor, di mente adegua,
     Te d’aspri danni vindice agli Eterni.
     Franti per tua possanza i duri ceppi,
     Noi già dannati a disperato strazio
     Dai cupi abissi risorgemmo, o prence,
     Germe di Crono. La tua causa or noi
     Con proposito saldo e fido core
     In aspra guerra sosterremo, a fronte

     Lottando baldi coi Titani.» — Ei disse,
     E alle parole sue plausero i Divi
     Donatori di beni, e guerra, guerra
     Il cor fremeva più che mai: quel giorno
     Guerra, guerra gridâr femine e maschi,
     Gli Dei Titani e la Croneide stirpe,
     E quei che Giove ridonò alla luce
     Dalle cupe tenèbre, aspri, gagliardi
     Di forza sfolgorata. Ognun del pari
     Cento braccia sugli omeri scotea;
     Dagli omeri a ciascun sorgean cinquanta
     Teste su membra nerborute. A guerra
     Essi i Titani provocâr brandendo
     Coi pugni poderosi enormi rupi.
     I Titani all’incontro al gran cimento
     Infiammavan le schiere, e gli uni e gli altri
     Feano prove di possa e di baldanza.
     L’immenso ponto mormorò, la terra
     Rimbombò cupamente, il vasto cielo
     Intronato geme, sotto crollarsi
     D’Olimpo i gioghi degli Eterni all’urto.

     Giunse nel negro Tartaro il tremendo
     Squasso, e dell’orme il fragoroso tuono,
     Dell’avventarsi e dei gagliardi colpi;
     Tal dei lanciati teli il fischio e il rombo.
     Il gridar d’ambe parti il cielo attinse:
     Ch’alto gridando ei combattean. Non tenne
     Più Giove il suo furor: le ire raduna
     Intorno al core, e il suo poter dispiega.
     Dall’Olimpo e dal ciel continuo ei vola
     Distesamente folgorando. Ratti
     Dalla destra regale insiem col tuono
     E col baleno volano gli strali,
     Divina fiamma travolvendo, a mille.
     E l’alma terra intorno arsa ne geme,
     E l’ampia selva stridere già senti
     Dal fuoco avvolta, e il suolo, e le correnti
     Ribollon d’Oceáno e il vasto ponto.
     Infiammato vapore intorno cinge
     I terrestri Titani, e sconfinata
     Vampa sino al divino Etere s’erge.
     Il coruscar di fulmini e di lampi

     Abbarbagliava dei Titani il guardo,
     Benchè sì forti. Il sacro incendio avvolse
     Il Chäos, che credè veder cogli occhi,
     E colle proprie orecchie udir lo stroscio,
     Qual se dinanzi a lui travolti e misti
     Rüinasser la terra e l’ampio cielo;
     Tal diè la terra rumoroso crollo,
     Tal fu del ciel su lei l’alta ruina,
     Tale il fragore dei pugnanti numi.
     E in una i venti travolvean rombando
     E la battuta polve e il tuono e il lampo,
     E gl’infiammati folgori e gli strali
     Del sommo Giove, e sospingeano in mezzo
     Alle falangi avverse i gridi e gli urli.
     Della terribil pugna alto s’ergea
     L’indicibil trambusto: ei di fortezza
     Ben davan prova: alfin piegò la lotta.
Finor salde ambe parti avean pugnato
     In acre mischia; ma tenzon tremenda
     Rinfocò Brïareo con Cotto e Gia
     Di pugne insazïato. Ei di trecento

     Balze avventaro sui Titani un membo
     Coll’aspre mani, e li accecâr coi dardi;
     E vinti li cacciâr sotto la vasta
     Terra, e li avvinser di ferrati nodi
     Benchè sì forti, e tanto in giù, di quanto
     Dista dal cielo il suol: chè spazio eguale
     La terra e il negro Tartaro divide.
     Chè un ferreo masso nove giorni e nove
     Notti precipitar dovria dal cielo
     Per giungner nel dì decimo alla terra;
     E al decimo del par quel ferreo masso
     Dal suol darebbe nel tartareo fondo.[19]
Claustro di bronzo il tartaro ricinge,
     Ed al suo collo in triplicato cerchio
     La notte incombe, e in cima i fondamenti
     V’hanno la terra e il pelago infecondo.
     Laggiù l’adunator dei nembi chiuse
     I divini Titani in cupo buio;
     Soggiorno di squallor, dell’ampia terra
     Recesso estremo. D’ogni scampo è morta
     Per lor la speme: chè Nettun vi estrusse

     Bronzea porta, e muraglia intorno intorno,[20]
     E vi veglian custodi e Cotto e Gia
     E il forte Brïareo fedeli a Giove.
     Il tenebroso tartaro e l’opaca
     Terra, il mare infecondo e il ciel lucente
     Per ordine hanno quivi i fonti e i lidi.
     Squallida chiostra, ai numi stessi orrenda.
     Vorago immane! a chi ne penetrasse
     La soglia, un anno inter saria pur poco
     A battere sul fondo: chè travolto
     Nelle spire dei turbini n’andrebbe;
     Portento pauroso anche agli Dei!
     Là pur dell’atra Notte è il diro tetto
     Sepolto entro caligine profonda.
Di contro a questo di Giapeto il figlio
     Indefesso suffolce il vasto cielo
     Col capo e colle braccia immoto e ritto,
     Dove la Notte e il Dì giunti di fronte
     Si dan la muta valicando a un tempo
     Il grande bronzeo limitare; e mentre
     Quell’entra, questo n’esce; entrambi mai

     Quella magion non serra. Allorchè l’uno
     Uscito della soglia intorno gira
     La terra, l’altra nell’ostello attende,
     Finchè alla volta sua quello ritorni.
     L’uno ai mortali la dïurna lampa,
     L’altra ad essi per mano adduce il Sonno,
     Germano della Morte: orrida Notte
     Di dense ombre ravvolta. — Ivi han pur sede
     La Morte e il Sonno, della Notte oscura
     Prole diva e possente. Il sole, o ascenda
     L’erta del cielo o giù dal ciel si cali,
     Col raggiante occhio suo non mai li scorge.
     L’un per le terre e il vasto pian dei flutti
     Va queto queto, e molce i petti umani;
     Ma l’altra in seno ha cuor di ferro, un’alma
     Fella, spietata: l’uom che afferra uccide;
     Dai sempiterni numi anco abborrita.
Là di contro son pur del nume inferno
     Le alte magioni, del temuto Dite,
     E della cruda Proserpína. E un fero,
     Implacato mastino e frodolento

     Ne difende la soglia: ei colla coda
     E colle orecchie a penetrarle invita,
     Ma niega indi l’uscirne, e insidïoso
     Sbrana chi colga delle porte uscendo
     Della cruda Prosérpina e di Dite.
Là soggiorna la Dea, tremenda ai numi,
     La fiera Stige, la più nobil figlia
     D’Oceán riflüente. Inclita stanza
     Scevra dai numi ell’abita, coverta
     D’alte pietre, e che tutta intorno intorno
     Sovr’argentee colonne al ciel si estolle.
     Di Tomante la figlia, Iri veloce,
     Di rado messaggera a lei si reca
     Pel vasto pian dei flutti. Allorchè sorga
     Lite o tenzon fra i numi, o quando alcuno
     Olimpio cittadino il falso giuri,
     Di mandar Iri allora ha Giove in uso
     Per recar da sì lunge in aureo nappo,
     Arra del grande giuramento ai Divi,
     Quell’onda rinomata, che dall’alto
     D’aërio masso gelida trabocca.

     Di sotto all’ampio suol per fosco calle
     Dal fiume almo Oceáno ella deriva,
     Scevra dalle altre decima corrente;
     E mentre le altre nove in chiari gorghi
     Alla terra d’intorno e al vasto dorso
     Si volvono dei flutti e in mare han posa,[21]
     Questa spiccia da un sasso a un fio tremendo.
     Chè ove alcun degli Dei, donni dell’alto
     Nevoso Olimpo spergiurò libando
     Di quell’onda, pel volgere d’un grande
     Anno immemore sta; néttare e ambrosia
     Non lo pascono mai; senza respiro
     E senza voce sovra inerte letto
     Egli si giace in rio letargo immerso.
     E quando col grand’anno il sopor cessa,
     Pena di quella ancor più ria l’attende.
     Dalle congréghe degli eterni numi
     Escluso egli è, nè mai con lor s’asside
     Per nove anni a consiglio od a banchetto;
     Al decimo di nuovo al parlamento
     Dei cittadini dell’Olimpo è accolto.

     Tal sacramento fecero gli Dei
     Dell’Ogigia[22] immortale onda di Stige,
     Che si devolve per selvagge vie.
Il tenebroso tartaro e l’opaca
     Terra, il mare infecondo e il ciel lucente
     Per ordine hanno quivi i fonti e i lidi,
     Squallidi orrendi e dai medesmi numi
     Abominati. Là marmoree porte,
     Bronzea incrollabil soglia, e da sè sorta
     Di sopra eterni fondamenti. In faccia,
     Scevri da tutti i numi, hanno soggiorno
     I Titani, al di là del negro Chaos,
     E Cotto e Gïa, valoroso braccio
     Del Dio tonante, all’Oceáno in fondo.
     Ma il Dio che alto rimugge e scuote i lidi
     Gener si tolse Brïareo, la sua
     Figlia Cimopolea dandogli sposa.
Poichè Giove dal ciel cacciò i Titani,
     La gran Terra col Tartaro commista
     Per Venere leggiadra in molle amplesso
     Ultimo figlio partorì Tifeo,[23]

     Che a dure imprese avea ben pronto il braccio,
     E infaticato il piè. D’orrido drago
     Cento teste sul collo egli agitava,
     E le lambia coll’atre lingue. Gli occhi
     Rotavan lampi sulle fronti, e il fuoco
     Che n’esalava ardea chi lo mirasse.
     Mettea dall’atre fauci arcani e varii
     Suoni ed accenti. Ed or qual Dio parlava,
     Or pari a fiero toro alto muggiva,
     Ed or ruggia qual rabido lëone;
     Ora, oh portento! somigliante a un bracco
     Ei guaiolava, ed or sì reböava,
     Che ne gemeano i monti. E audace impresa
     Compia, d’uomini e numi ei re si fea,
     Se il padre dei mortali e degli Eterni
     Nol prevenia. Con impeto tremendo
     Ei tuonò, ne gemè la terra intorno
     E il soprastante vasto cielo e il ponto,
     D’Oceàn le correnti e gl’imi abissi.
     Sotto l’orma immortal del nume irato
     Il grand’Olimpo traballò, e di sotto

     Tremò la terra. Il tuon di Giove e il lampo,
     E le roventi folgori, e le vampe
     Avventate dal mostro, e gli arsi fiati
     Dei venti in un incendio impigliâr tutto
     Il glauco ponto. Tutt’ardea la terra,
     Il cielo e il mar, fremean le piagge intorno
     E gli alti flutti, e feano alto trabalzo
     Dei due numi al pugnar. Tremò Plutone
     Dei morti imperador, più giù tremaro
     I tartarei Titan di Crono al fianco
     Dell’aspra lutta al fragoroso rugghio.
Or poichè Giove adunò l’ire, il tuono
     Afferra e il lampo e il folgore infiammato,
     Ed irrüendo dall’Olimpo impiaga
     Il diro mostro, le fatali teste
     Tutte gli adugge, e dagli strali oppresso
     Scemo di membra il fa cader riverso,
     E n’ulula la Terra. Il mostro spira
     Fiamme dalle ferite, onde l’afflisse
     Il sommo Giove a un folto bosco accanto
     D’erta pendice. La terrestre mole

     Per la gran vampa si struggea combusta.
     Qual per arte di giovani gagliardi
     Entro fornace accomodata all’uopo
     Si discioglie lo stagno, o come il ferro,
     Ch’è pur sì duro, di Vulcano all’opra
     Domo dal fuoco solvitor si sface
     Nei divi antri profondi; al par la terra
     Struggeasi sotto gl’infocati ardori.
     Ei cacciò poi nel Tartaro profondo
     Il mostro sbaldanzito. — Or di Tifeo
     Nacquero i Venti dal madente soffio,
     Zefiro tranne e Argeste e Borea e Noto,
     Prole divina e dei mortali amici.
     Questi innocenti volano sull’onde,
     Ma sovra il torbo mar piombano quelli
     Destando rie procelle all’uom fatali.
     Talor soffiano avversi, e le carene
     Dispergono, sommergono, nè schermo
     Contro loro ha il tapin che in mar li affronti
     Ed anco per gli aperti ameni campi
     Guastano del mortal l’opre gradite

     Coprendole di polve e di ruina.
Poichè posero fine alla tenzone
     Gli Dei beati, e vinsero i Titani
     Nella contesa degli onor, pregaro
     (E consigliera fu la Terra) il saggio
     Olimpio Giove ad impugnar lo scettro,
     Monarca degli Eterni; ed egli quindi
     Divisò lor gli onori. Il re dei numi
     Menossi allora prima moglie Meti,[24]
     Dotta assai di divine e umane cose.
     Ma quando nella Dea dagli occhi azzurri
     Atena ella s’incinse, egli cacciolla
     Con frodi e blandi detti entro il suo petto,
     Consiglianti la Terra e il chiaro Urano,
     Perchè nessuno degli eterni Divi
     Il regal serto gli rapisse, avendo
     Già fermo il fato, che sagace prole
     Del grembo di sua moglie uscir dovesse.
     E Tritogene in prima occhi-cilestra
     Partorito ell’avria, di spirti e senno
     Eguale al genitor; indi un figliuolo

     Destinato sovran d’uomini e numi
     Di spirti tracotanti: ond’egli tosto
     Ingoiossi costei, perchè a lui solo
     Fêsse conto la Diva il bene e il male.
Sposossi poscia l’alma Temi, e n’ebbe
     Le Ore, la vaga Irene, Eunomia e Dice,
     Che dell’opre dell’uomo hanno la cura;
     E le Parche, cui diede un alt’onore
     Giove sagace; e son Lachesi, Cloto
     E Atropo, di venture or tristi or buone
     Datrici all’uomo. — Euronima vezzosa,
     D’almo sembiante e all’Oceán figliuola,
     Delle tre vaghe Grazie indi il fe’ padre,
     Eufrosine, Talia leggiadra e Aglea,
     Di sotto alle cui ciglia il guardo vibra
     Un amor che soggioga sì soavi
     Volgono le pupille. — Il letto ei poscia
     Dell’alma Cere ascese, e la fe’ madre
     Di Proserpina candida le braccia,
     Cui rapì Dite alla sua madre, in moglie
     Già datagli da Giove. — Arse egli poi

     Per Mnemosine bella,[25] onde le nove
     Muse d’aurea corona il crine avvinte,
     Vaghe di feste e voluttà di canto.
Indi Latona coll’Egioco nume
     Avvinta in dolce amor partorì Febo,
     E l’arciera Dïana, amabil prole
     Agli Dei dell’Olimpo. — Ultima moglie
     Tolse la vaga Giuno, che commista
     Col sovrano dei numi e dei mortali
     Ad Ebe, a Marte e ad Ilitia diè vita.
     Ma da sè dal suo cranio avea prodotto[26]
     L’occhi-azzurra Tritogene, potente
     Svegliatrice di bellici tumulti,
     Condottiera di schiere, augusta, invitta,
     Cui giovano di guerra i gridi e il cozzo.
     Di che Giuno crucciosa, alla sua volta
     Senza il laccio d’amor produsse il chiaro
     Vulcan, che tutti gli Uranidi avanza,
     Fabbro ingegnoso. — Di Nettun sonoro
     E d’Anfitrite nacque il grande, il forte
     Triton, che re del salso fondo, accanto

     Ai genitor regali in auree stanze
     Possente nume alberga. — E Citerea
     Produsse a Marte spezzator di scudi
     Fuga e Terror, che in compagnia del padre,
     Esizio di città, turbano in guerra
     Le dense schiere; ed Armonia, che sposa
     Il prode Cadmo si menò. — L’augusto
     Talamo asceso, l’Atlantide Maia
     Produsse a Giove il generoso Ermete,
     Nunzio dei numi; e Semele Cadmide,
     Mortale un immortal, Bacco giocondo,
     Ora immortali entrambi. Alcmena poi
     Mista in amor col densator dei nembi
     L’Erculea forza partorì. Vulcano,
     L’inclito Storpio, delle Grazie tolse
     La più giovane in moglie, Aglea leggiadra;
     E Bacco, d’oro redimito il crine,
     Arianna di Minòs la bionda figlia,
     Rorida sposa datagli da Giove,
     Immune di vecchiezza ed immortale,
Della piè-vaga Alcmena il prode figlio

     L’Erculea forza, superati i duri
     Scontri, sposossi nel nevoso Olimpo
     Ebe vezzosa, del gran Giove ancella,
     E di Giuno che calza aurei coturni.
     Vinti i perigli, fra gli Dei sì chiaro
     Felice vive gioventù perenne.
E Perside, la bella Oceanina,
     All’indefesso Sol, lampa del mondo,
     Partorì Circe e il rege Eeta; e questi
     Sposò, volenti i Numi, Idia vezzosa,
     Figlia dell’Oceáno, inclito fiume;
     E con lei misto in dolce amore ei n’ebbe
     La piè-vaga Medea. — Salvete or voi,
     Cittadini d’Olimpo, a cui soggetti
     Si stanno i continenti e i salsi flutti.
     La schiera delle Dive or voi mi dite,
     O soavi nel canto Olimpie Muse,
     Dell’Egioco figliuole; or dite quante
     Saliro umano letto, ed immortali
     Mortali generâr simili a Divi,
Cerere diva con Iasio eroe

     Congiunta in dolce amor generò Pluto[27]
     Nei molli prati dell’opima Creta:
     Amico nume, che la terra e gli ampi
     Pelaghi scorre, e ricco e assai felice
     Fa il venturoso che s’imbatte in esso.
Ed Armonia di Venere figliuola
     A Cadmo partorì Semele ed Ino,
     E la leggiadra Agave, ed Autonóe,
     Che il chiomato Aristeo sposa menossi,
     E Polidor nella turrita Tebe.
     Calliroe figlia d’Oceáno, unita
     Nel dolce laccio dell’idalia Diva
     Col forte Crisäór, produsse un figlio,
     Il più gagliardo fra i mortali tutti,
     Gerïon, cui la forza Erculea spense
     Nell’ondosa Eritía pel tolto armento.
Ed Aurora a Titon Mennon produsse,
     Degli Etiopi sovrano, aspro nell’armi,
     E il rege Ematïon. D’illustre prole
     Cefalo indi fe’ padre, dell’ardito
     Fetonte, a un Dio simíl, che fresco fiore,

     Di bella gioventù caldo e di spirti
     La dea del riso Venere rapio,
     E nel tempio divin genio divino
     Dei suoi misteri sacerdote il pose.
L’Esonide, volenti i Divi eterni,
     Rapì la figlia del regale Eeta,
     Di Giove alunno, superati gli aspri
     Cimenti, che il feroce e tracotato,
     Lo scelerato Pelia aveagl’imposto.
     Dopo lunghi dolor reduce a Iolco
     Si condusse su rapida carena
     La fanciulla occhi-vaga, ed impalmolla.
     E grave di Giason, duce di genti,
     Ella un figliuolo partorì, Medeo,
     Che il Filirio Chiron nudrì fra i monti:
     Così di Giove s’adempía la mente.
Delle figliuole di Neréo, canuto
     Nume del mare, Samata leggiadra
     Con Eaco, unita d’amoroso laccio,
     Partorì Foco, e la piè-nivea dea
     Teti, giaciuta con Peleo, lo strenuo

     Achille generò, cor di lëone.
La coronata Citerea commista
     Nelle ombrose e intricate erte dell’Ida
     In dolce amplesso coll’eroico Anchise,
     Fu genitrice a Enea. — Circe, la figlia
     Del Sole Iperïonio, amore avvinse
     All’indomato Ulisse, ed Agrio n ebbe,
     Telegono e Latino inclito e prode.
     Questi nelle remote isole sacre[28]
     Sui nobili Tirreni hanno l’impero.
La dea Calipso con Ulisse unita
     In dolce nodo, a Nausitóe fu madre
     E a Nausinóe. — L’eterne Dee fûr queste
     Giaciute con mortali, e fatte madri
     D’uomini pari a Dei. — Delle mortali
     Lo stuol ditemi or voi, dolci nel canto,
     Olimpie Muse, dell’Egioco figlie.

Altri vanti il piè veloce,
          Altri il pugile valor,
          De’ Ciclopi il cor feroce
          E di Mida l’ostro e l’or;

Altri vanti di Titone
          La bellezza celestial,
          Altri vanti il bel sermone
          Onde Adrasto fu immortal;

Altri vanti il vasto impero,
          Ove Pelope regnò;
          Altri il mirto o finto o vero,
          Onde l’uomo si fregiò.

Ma se in guerra non dimostra
          Fermo il volto, fermo il cor,
          Ei sarà nell’età nostra
          Senza gloria e senza onor.

Quegli è prode, quegli è forte,
          Quegli un inno meritò
          Che fra i rischi della morte
          

Corse intrepido e pugnò.


Questo è vanto, questa è lode,
          Che l’oblìo mai non assal:
          Questa gloria il giovin prode
          
Rende ai posteri immortal.

Ei lodato dalle genti,
          Della patria egli l’amor,
          Perchè in mezzo ai combattenti
          Si lanciava con furor.

Ed ignaro del timore,
          Vergognando di fuggir,
          Fermo in volto, fermo in core
          Aspettava di morir.

Solo, intrepido, feroce
          L’onda orribile aspettò,
          E col brando e colla voce
          I nemici spaventò.

Alfin cadde, alfin la vita
          L’atre Parche gl’involâr;
          Ma nel petto la ferita
          Vider tutti e giubilâr.

Rotto ha l’elmo, traforata
          La lorica ha quel guerrier;
          Ma la man benchè gelata
          

Stringe il brando in atto fier.


L’età bionda e la senile
          Lamentando il suo destin,
          Sull’avel di quel gentile
          
Sparge il lauro cittadin.

Breve pietra, poca terra
          La gran salma coprirà;
          Ma negli anni della guerra
          Il suo nome non morrà.

I nepoti ammireranno
          Quel valor che l’infiammò,
          Ed ai figli narreranno
          «Ei la patria un dì salvò»

Finchè visse, spoglie ostili
          Riportava vincitor,
          Ed i giovani gentili
          Fecer plauso al suo valor.

I vegliardi predicâro
          Benedetto quel guerrier,
          Ed ai figli lo mostrâro
          Lacrimando di piacer...

Dalla patria, dagli amici
          Chi vuol gloria meritar,
          Faccia core e fra i nemici
          Corra intrepido a pugnar. 
È bello, è divino per l’uomo onorato
          Morir per la patria, morir da soldato
          Col ferro nel pugno, coll’ira nel cor.
                    Tal morte pel forte non è già sventura:
          Sventura è la vita dovuta a paura,
          Dovuta all’eterno de’ figli rossor.

Chi son quei meschini che vanno solinghi,
          Sparuti per fame, cenciosi, raminghi,
                    Che in volto han dipinto l’obbrobrio, il dolor?
          Se il chiedi a’ vicini così ti diranno:
          «Quei vili raminghi più patria non hanno;
          Fuggiron dal campo; l’infamia è con lor.»

Mirate quei padri, quei vecchi cadenti,
          Le squallide spose coi figli morenti;
          Mirate miseria ch’è senza pietà!
                    Non alzan quei volti dannati allo scherno:
          Il ciel della patria non miri in eterno
          

Chi un cor per amarla nel petto non ha.


Ah! dunque di fuga pensier non v’alletti;
          Non sieda paura nei liberi petti;
          Ma v’arda cocente di guerra il desir.
                     Pugnam per la patria, pugnamo pe’ figli:
          L’amor della vita viltà non consigli:
          
Se vincere è bello, pur bello è morir.

Che infamia se i vecchi lasciando sul campo,
          I vecchi che speme non hanno di scampo,
          La vita codarda correste a salvar!
                    Ma spose, ma figli quei vecchi non hanno?
          (Gli stessi nemici fremendo diranno)
          Perchè quei meschini non vanno a salvar?..

Bruttate di sangue la barba, le chiome
          Riversano al suolo quei vecchi, siccome
          Figliuoli del fango dannati a morir.
                    Orrendo a vedersi! Di sangue grondante
          Ciascuno morendo con labbro tremante
          S’ascolta all’ignavia de’ suoi maledir.

Non piombi sul capo cotanta vergogna!
          Non s’oda dai padri sì dura rampogna!
          Si mora piuttosto, ma salvo l’onor.
                    La lode de’ forti si chiuda nell’urna;
          Le greche donzelle nell’ora notturna
          La spargan pietose di pianto e di fior. 
          E quando destarvi dal sonno vorrete,
          E quando, o garzoni, nel petto accôrrete
          Magnanimi sensi d’antico valor?
                      Sentite siccome v’insulti il vicino...
          Nè all’armi v’accende l’onor cittadino?
          V’è addosso l’obbrobrio, nè v’arde il rossor?

Codardi! Pensate poltrir nella pace;
          Ma l’ira guerriera ne’ cuori non tace;
          Ma freme la terra di Marte al furor.
                      Ah! dove di patria l’amor ci trasporta
          Si corra, o garzoni; si mora; che importa?
          Ma l’ultimo moto sia moto d’onor.
         
O quanto è soave a libero petto
          Per tenera sposa, per figlio diletto,
          Per gloria di patria la morte affrontar!
                      Dei vili, dei prodi son ferme le sorti. —
          Su dunque nel campo correte da forti
          

Col ferro, coll’asta la patria a salvar.


No, l’uomo non fugge l’estremo destino,
          Nè il vanto lo salva di sangue divino:
          Cammina alla morte chi nacque mortal.
                     Che vale al codardo fuggir la tempesta
          Degli archi nel campo? Nel mezzo alla festa,
          
Ne’ dolci suoi lari la morte l’assal.

L’assale: ed il pianto de’ figli non ode,
          Non arpa notturna, non canto di lode,
          Onor del sepolcro pel vile non v’ha.
                     Ma prode guerriero che in campo moria,
          Per volger di tempo da’ suoi non s’oblia,
          Lo piange ogni sesso, lo piange ogni età.

Morendo, fra tutti lasciava perenne
          Di sè desiderio, siccome egli ottenne
          Vivendo la gloria che a un Dio l’eguagliò.
                     Qual torre a cui tutti gli sguardi son volti
          In sè delle genti gli encomj ha raccolti,
          Chè solo per molti guerrieri operò. 
          O magnanimi figli d’Alcide,
          Non vi sveglia la tromba di guerra?
          Non vedete il vicino che ride
          Del timore che il cor v’agghiacciò?
                     Mano al brando: sia nube che passa
          La viltà che le fronti v’abbassa:
          Mano al brando: su via — maledetto
          Chi di faccia al nemico tremò!

Siate forti, figliuoli di forti;
          Ricordate de’ padri l’imprese:
          No, che in mezzo alle stragi alle morti
          Non apprese chi è greco a fuggir,
                     Molti contro d’un solo son volti;
          Ma combatte quel sol contro i molti:
          Pria che viver la vita del vile,
          

Volle in campo da forte morir.


Voi sapete qual inno di lode
          Accompagni gli estinti in battaglia;
          Voi sapete del vile, del prode
          L’ineguale fortuna qual è.
                      Voi la fuga dei vinti vedeste;
          Voi sull’onta nemica rideste;
          Voi, raggiunto il codardo fuggiasco,
          
L’aggravaste di ceppi nel piè.

Fortunato chi primo sul campo
          Corre i petti nemici a ferire!
          Senza speme di libero scampo
          Disse in core «O vittoria o morir»
                     Spesso evita la falce di morte
          Chi la guata col riso del forte;
          Ma l’incontran più spesso i codardi,
          Che davanti al nemico fuggîr...

E rovesciano al suolo siccome
          Lievi canne troncate dal vento;
          Nella polve e nel sangue le chiome
          Aggruppate, ti spiran terror.
                     I fratelli, le spose gentili
          Non lamentan la morte dei vili;
          Ma la piaga che a tergo rosseggia
          

Guatan muti senz’ira e dolor.


Generoso guerriero di rabbia
          Arde in core, calpesta la terra,
          E mordendo nell’ira le labbia
          Corre in campo i perigli a sfidar.
                     Egli ascolta dei cari per via
          Quella lode che gli uomini india:
          Dice il padre mostrandolo al figlio:
          
«Quegli è il Prode che devi imitar»

Su, garzoni, correte correte
          Dove accesa più ferve la pugna;
          Affrontate, ferite, uccidete
          Fin che in petto vi dura il respir:
                     Ed in chiusa falange ristretti,
          Tutti, i petti congiunti coi petti,
          Piedi a piè, scudo a scudo, elmo ad elmo
          Più sicuri potrete ferir.

Dove il nembo di guerra è più scuro
          Sotto l’ombra dei concavi scudi,
          Dalla pioggia de’ sassi securo
          Corra il velite in campo a pugnar
                     E coi dardi e coll’arco e la spada
          Fra i nemici si sgombri la strada;
          Nè paventi l’insidia da tergo,
          Chè i compagni il verranno a salvar. 
          Udite! Ché il suol de le Càriti, che il suol d’Afrodite
pupilla fulgente
solchiam: de la terra sonora
cerchiam l’umbilico, ed il tempio
là dove, o felici rampolli
d’Emmèno, o Agrigento che siedi sul fiume, o Senòcrate,
è pronto, pel pitico trionfo, un tesoro
di cantici, estrutto nel grembo selvoso
che luccica d’oro, d’Apollo.
Né pioggia d’inverno che piombi con impeto fitto,
esercito crudo
di nube sonora, né turbine
con furia d’avversi lapilli,
potrà mai scalzarlo, rapirlo
nei gorghi del mar: la sua fronte fulgente nel sole,
la insigne vittoria che cinse, o Trasíbulo,
nei grembi di Crisa, tuo padre e tua stirpe,
dirà, che la dicano, agli uomini. 
Ed or, su la palma reggendola, ben alta tu serbi
la legge che un giorno
di Fílira il figlio, raccontano,
fra i monti insegnava al magnanimo
Pelíde, lontano ai suoi cari:
che prima il figliuolo onorasse di Crono, signore
dei tuoni e dei folgori dal mugghio profondo:
che poi non privasse di simile onore
la vita dei suoi genitori.
E Antiloco anch’esso, negli evi remoti, tale animo
nutrí; che pel padre
dar valse la vita, affrontando
il re degli Etíopi, Mènnone
feroce. Il corsiere, trafitto
dai dardi di Paride, impaccio faceva di Nestore
al cocchio: già Mènnone vibrava la lancia:
e il cuore del vecchio Messenio, sgomento,
un grido a suo figlio lanciò.
Né al suolo cadde írrito il grido. Lí saldo piantato,
quell’uomo divino
comprò col suo sangue la vita
del padre. Onde ai posteri parve
che, altissima gesta compiuta,
ei sommo in amore filiale tra gli uomini prischi

si fosse. — Ben questi son fatti remoti.
Ma pur fra quei d’ora Trasíbulo eccelle,
seguendo la norma del padre,
e in ogni suo fregio emulando lo zio. Pone freno
di senno a ricchezza:
né ingiusto e protervo fruisce
di sua gioventú: de le Muse
negli aditi, falcia saggezza:
Posídone, a te che dirigi l’ardor dei corsieri,
s’accosta con ilare cuore: la gaia
sua mente, in simposî d’amici, è piú dolce
che il frutto del cribro dell’api. 
Te invoco, città di Persèfone, città la piú bella fra quante
albergo son d’uomini, o amica del fasto, che presso Agrigento
ferace di greggi, ti levi su clivo turrito: o Signora,
gradisci benevola, e teco si accordino gli uomini e i Numi,
da Mida le foglie del serto di Pito gradisci, e lui stesso,
che vinse gli Ellèni nell’arte cui Pàllade
un giorno rinvenne, intrecciando
la nenia feral de le Gòrgoni.
La nenia che giú da le vergini cervici di serpi tutte orride
stillare con misero spasimo udiva Persèo, quando l’una
spengea delle suore trigemine; e il capo fatale, dei Sèrifi
all’isola addusse. Le Fòrcidi cosí nella tenebra immerse;
cosí di Medusa bellissima la testa rapí; di Polídete
all’epula pose funereo fine;
e sciolse sua madre dal giogo
perenne, e dal talamo ingrato, 
il figlio di Dànae, cui padre, si narra, fu l’oro piovuto
dall’ètere. Or Pàllade, quando l’eroe prediletto ebbe salvo
da questo travaglio, sul flauto compose un multísono canto,
volendo il lungo ululo lugubre dal fitto guizzar delle fauci
sprizzante, imitare. La Dea compose quell’aria, ed agli uomini
presente ne fece, la disse canzone
dai capi molteplici; e fosse
compagna all’agon popoloso.
Sgorga essa, dei balli compagna fedel, fra la tenüe lamina
di rame, e la canna che cresce nei prati cui bagna il Cefíso,
vicino a la bella contrada d’Orcòmeno, sacra a le Càriti. —
Se prospera sorte è tra gli uomini, da pena non mai si scompagna;
Ma un Nume segnare oggi stesso può fine alla pena. Non s’èvita
la sorte. Ma un giorno, giungendo imprevisto,
un bene avverrà che ti neghi,
e l’altro, inatteso, t’accordi.
Celebrando la casa che vinse
tre volte in Olimpia, benevola ai suoi,
e amica degli ospiti, io visito
Corinto felice, vestibolo,
del Sire marino dell’Istmo, di giovani lieto.
Quivi abita, insieme con Ordine, Giustizia sua suora, per cui
in pie’ le città restan salde, e Pace, datrice di beni,
figlie auree di Tètide dal savio consiglio.
Tracotanza, ch’è madre superba
dell’Odio, sanno esse respinger lontano.
Prodezze ho da dirti; e baldanza
secura sospinge mia lingua.
È vano conato celare l’innato costume:
figliuoli d’Alete, a voi spesso concessero l’Ore fiorite
fulgore d’eroi, vincitori son somma virtú, negli agoni,
e infusero spesso nel cuor dei nepoti 
l’ingegno degli avoli. — Ogni opera
a chi la rinvenne appartiene.
Di dove le grazie comparvero del ditirambo
mugliante, ch’è sacro a Dïòniso?
Agl’ippici freni chi diede la norma?
Sovr’esso il fastigio dei templi chi l’aquila indusse?
La Musa fiorisce pur essa
per voi: tra le pugne ferali fiorisce anche Marte.
Tu, Signore, che Olimpia proteggi,
favor sempiterno concedi ai miei detti.
Fa’ tu che sia salva Corinto,
che un Dio Senofonte beato
conduca con prospero vento: gradisci da lui
i serti, l’encomio ed il rito ch’ei reca dai campi di Pisa,
vincendo nel pèntatlo, e insieme nel correr lo stadio. Nessuno
avea dei terrigeni mai tanto ottenuto.
E due serti lo cinsero d’apio,
quand’egli comparve nei giuochi dell’Istmo:
Nemea non contrasta: sui gorghi
d’Alfeo, vedi estrutta la gloria
di Tessalo, il padre, che vinse nel corso; ed a Pito

gli diede un sol dí nello stadio l’onore del duplice corso;
e ancora quel mese, in Atene rupestre, gli die’ tre compensi
il giorno che premia le gare dei piedi,
e sette in Ellotia; e nei riti
marini del sire del pelago,
i canti favellano a lungo del padre Tïòdoro,
di Tersia, d’Erítimo; e in Delfi,
che gloria, e nei paschi Nemei del leone,
fu vostra! Con troppi m’azzuffo, se debbo esaltare
la copia di vostre vittorie:
ché mai non saprei numerare le arene del pelago.
A ogni cosa conviene misura;
ed è provvederla saggezza opportuna. Ora s’io,
spedito su pubblica nave
dirò dei vostri avoli il senno,
l’eroica prodezza, non mento, esaltando
Corinto nei cantici, e Sisifo, che al pari d’un Nume fu scaltro,
e quella ch’elesse le nozze contrarie ai voleri del padre,
Medea, che salvezza die’ ad Argo e a Giasone.
Anche innanzi alle mura di Dàrdano,
apparver pugnando da entrambe le parti i Corinzî,

per mettere fine alla guerra,
alcuni coi figli d’Atrèo,
per Elena togliere, ed altri a difesa di Troia.
Tremarono i Danai per Glauco, venuto di Licia al soccorso.
Diceva ei che impero, che grandi sostanze e regale dimora
avea di Pirene fra i muri suo padre,
che al giogo costringere Pègaso
volendo, figliuol della Górgone
chiomata di vipere, molto sovresse le fonti
soffrí, pria che Pallade il morso
tutto aureo gli desse. Dal sonno, repente
il vero gli apparve: «Tu dormi, signor degli Eolî?
A te questo magico freno:
tu mostralo al Sire del pelago, tu sgozzagli un tauro».
La fanciulla dall’egida fosca
cosí fra le tenebre notturne gli disse,
mentr’egli dormiva. Di súbito
in piedi balzò; quel prodigio
pigliò; Polivíde cercò, di sua patria indovino,
e tutto l’evento gli disse: com’egli, obbedendo ai suoi detti,
la notte a giacer s’era posto vicino all’altar della Diva,
e come la figlia del Sir della folgore 
gli avea dato quell’aureo morso.
Gl’impose che súbito al sogno ubbidisse;
e quando al possente Signore
avesse immolata la fiera
pie’ saldo, un altare fondasse per Pàllade equestre.
La possa dei Superi compie gli eventi oltre il giuro e la speme.
E Bellerofonte gagliardo, lanciatosi, cinse all’alato
corsier le mascelle col magico freno,
domato lo tenne, gli ascese
in groppa, e, coperto di bronzo,
a danza guerresca lo spinse. Con quello, dai gorghi
deserti dell’aere di gelo,
colpí delle Amàzzoni le arciere falangi,
e spense Chimera che fuoco spirava, ed i Sòlimi.
La fine sua taccio. In Olimpo
accolgon la fiera gli aviti presepî di Giove.
Or, s’io scaglio la furia veloce
dei dardi, non giusto mi sembra che troppi
di là dalla mèta ne avventi:
ch’io venni a servire le Muse
e i figli d’Olígete all’Istmo e a Nemea. Molte cose

ben chiare, con poche parole dirò: testimonio giurato
a me cento volte in entrambe le gare sarà dell’araldo
onesto la voce che suona soave.
Le vittorie d’Olimpia già prima
cantai, non m’inganno. Dirò le venture
assai di buon grado: ora ho speme,
ma l’esito è in Dio. Pur mi sembra,
se il Dèmone patrio li assista, che a Eníalo e a Giove
vorran confidare tale esito. Ma quante sottesso il Parnaso
e in Argo ed in Tebe compieano bell’opere, dirà, ché le seppe,
l’altare che domina i gioghi Licèi;
Pellène, Sicione e Megara,
e il bosco ch’è siepe agli Eàcidi
secura; il diran Maratona la pingue, e le belle
le ricche città sotto l’Etna
sublime, e l’Eubèa. Se poi tutta l’Ellade
tu cerchi, a scoprir tutto quanto non basta lo sguardo.
Su’, piedi leggeri, alla riva!
O Giove, e modestia tu accordaci, tu lieta ventura. 
Quante trafitte a questo cuore! Gioie
n’ebbi poche, assai poche, due o tre;
ma dispiaceri.... Si, conta le arene!
Vediamo un po’: le gioie quali furono?
Lo so, mi rise l’anima, pei cinque
talenti ch’ebbe a vomitar Cleone.
Che gusto matto fu! Ne vado pazzo
pei Cavalieri: fu degna dell’ Diade
quell’impresa! Ma una da tragedia,
dopo me ne toccò! Stavo aspettando
Eschilo a bocca aperta, e il banditore:
«Teognide, — gridò, — conduci il Coro!»
Pensa che strappo al cuore mio fu quello!
Un altro gusto fu quando Desslteo

venne a cantare, dopo Mosco, un’aria
della Beozia. Ma poi mi sentii
squartar, quest’anno, assassinare, quando
spuntò Cheride ad intonare un canto
di.Terpandro. Però, da che fo bagni,
mai la lisciva m’arse tanto gli occhi,
come adesso mi scotta che la Pnice
è vuota ancora, mentre l’assemblea
si dovea riunir fino dall’alba!
Stanno a ciarlare in piazza, e vanno in su
e in giú per evitar la corda rossa.
E neppure i pritani son venuti!
Quando poi giungono in ritardo, s’urtano,
si contendon l’un l’altro i primi posti,
rovesciandosi in frotta. E mai si pensa
al modo di far pace. Oh Atene, Atene! —
Io, poi, vengo ogni giorno all’assemblea
primo di tutti, e seggo. E, solo solo,
m’annoio, gemo, sbadiglio, mi stiro,
tiro peti, disegno sulla sabbia,
mi strappo i peli, computo, contemplo
i campi, col desio la pace invoco,
impreco alla città, sospiro il mio
borgo, che mai non’ mi diceva: compera
carbone, compera olio e aceto; e tutto
mi produceva, e quel comprar non c’era
che il cuor mi fende. — Oggi, però, son qui
disposto a schiamazzare, ad interrompere,
a scagliar contumelie agli oratori,
se parlan d’altro che di pace. — Oh. vedi

che a mezzogiorno arrivano i pritani.
Che vi dicevo? Son le mie parole!
Incalzan tutti per i primi posti.
Avanti!
Venite avanti, entro il recinto sacro!
Ha parlato nessuno?
Chi domanda
la parola?
Io!
Chi sei, tu?
Sono Anfiteo 
Non uomo?
No, immortal. Fu Anfiteo prole
di Trittòlemo e Dèmetra- Da lui
nacque Celèo. Celèo, condotta sposa
Fenarète, ava mia, n’ebbe Licíno.
Io da questo immortai nacqui: e i Celesti
stringer la tregua coi Lacóni, solo
concedettero a me. Ma, cittadini,
con tutta l’immortalità, mi trovo
a non aver quattrini pel viaggio,
ché me li negano i pritani....
uno dei pritani
Arcieri!
Accorrono gli arcieri ed allontanano Anfiteo.
anfiteo
invano reluttante
Trittolemo, Celèo, sopporterete....
diceopoli
Fate, o pritani, torto all’assemblea,
allontanando un uomo che bramava
fare la tregua e appendere gli scudi.

banditore
Siedi, e sta zitto!
diceopoli
Stare zitto? Mai,
se non pritanizzate sulla pace!
banditore
Gli ambasciatori del Re!
diceopoli
Che re? Li ho in uggia, io, gli ambasciatori,
ed i pavoni, e le fanfaronate.
banditore
Zitto!


Si avanzano gli ambasciatori con un séguito di persone pomposamente vestite.


diceopoli
Guarda che lusso, per Ecbàtana!
ambasciatore
Al Gran Re ci mandaste ambasciatori
con una paga di due dramme al giorno,
mentr’era arconte Eutimene.

diceopoli
Ahimè, povere
dramme!
ambasciatore
E difatti, noi ci strapazzammo
per le pianure del Caistro, errando,
dormendo entro le tende, e sovra i cocchi
mollemente sdraiati. Era un supplizio!
diceopoli
La pacchia era la mia, che me ne stavo
sugli spaldi, sdraiato in mezzo al fango.
ambasciatore
Ci facevano, ovunque ci accogliessero,
bere per forza un vin pretto e soave
entro calici doro e di cristallo.
diceopoli
O di Crànao città, non senti come
si fan beffe di te gli ambasciatori!
ambasciatore
seguitando
Ché in conto tengon d’uomini, quei barbari,
solo quelli che cioncano e diluviano!

diceopoli
E noi gli svergognati e i culaperti!
ambasciatore
Dopo quattr’anni, giungemmo alla reggia;
ma era lungi, a fare una gran scarica,
con le sue schiere, il Re, sui monti d’oro;
e li si scaricò per otto mesi.
diceopoli
E quando la fini, codesta scarica?
Al plenilunio?
ambasciatore
E poi, tornato a casa,
ci ospitò, ci offerí dei bovi interi
al forno.
diceopoli
E chi li ha visti mai, dei bovi
interi al forno? Senti che sbruffone!
ambasciatore
Poi ci servi un uccello, che si chiama
scroccone, e grosso è quanto tre Cleònimi.

diceopoli
Lo scroccone eri tu, che ci rubavi
due dramme al giorno!
ambasciatore
E poi siamo tornati,
recando insiem con noi Pseudartabàno,
l’Occhio del re.
diceopoli
Ti becchi un corvo i tuoi,
ambasciatore bello, e te li cavi!
banditore
L’Occhio del re!
S’avanza l’ambasciatore: ha in mezzo alla fronte
un occhio mostruoso.
diceopoli
Per Ercole! Davvero
mi sembri un bastimento! Che fai? Doppi
un promontorio, in cerca d’un rifugio?
Un sostegno da remo hai sotto l’occhio?
banditore
Su via, Pseudartabàno, esponi quanto
t’ingiunse il Re di dire agli Ateniesi.

Pseudartabano
lartàm exarxapíssona satrà.
ambasciatore
Avete inteso?
diceopoli
Per Apollo! io no.
ambasciatore
Dice che il Re vi manderà dell’oro!
A Pseudartabano
Via dillo, in modo pili distinto, l’oro
Pseudartabano
No, Ionî gonzi, non avere l’oro!
diceopoli
Poveri noi, come si spiega chiaro!
ambasciatore
Che cosa dice?

diceopoli
Che? Che sono gonzi
gli Ionî, ad aspettare oro dai barbari!
ambasciatore
Ma cosa! Parla di bigonci d’oro!
diceopoli
Ma che vai bigonciando, fanfarone
matricolato! Va’ via, che lo interrogo
da solo. — E tu rispondi a chiare note,
se non vuoi fare un bagno nella porpora!
Il Gran Re, ce lo manderà, quest’oro?
Pseudartabano fa cenno di no.
Dunque l’ambasceria ci piglia in giro?
Pseudartabano fa cenno di si.
Ma gestiscono, questi, come noi!
E non c’è verso, son proprio di qui!
Di questi eunuchi, uno lo conosco:
è distene, il figliuolo di Sibirzio.
Si volge a lui.
Tu che al culo focoso il pelo radi,
tanta barba, o scimmiotto, al mento avendo,
camuffato da eunuco, ti presenti? —
E quest’altro chi è? Che sia Stratone?

banditore
Chetati e siedi! —
Invita l’assemblea l’Occhio del re
al Pritanèo.
diceopoli
Non son cose da forca?
E allora io, che resto a cincischiare?
Per certa gente, l’uscio è sempre aperto!
Ma voglio proprio compiere un’impresa
ardita e grande. — Dov’è andato Anfiteo?
anfiteo
accorre
Eccomi!
diceopoli
Piglia sll’queste otto dramme,
e coi Laconi fa’ tregua, per me
solo, e i bimbi e la sposa. — E voi, mandate
ambasciatori e fate i rimbambiti!
Anfiteo va via di corsa.
banditore
S’avanzi Tèoro, ambasciatore presso
Sitalce.

teoro
Eccomi.
diceopoli
Un altro fanfarone!
teoro
Non avremmo indugiato in Tracia molto.
diceopoli
No, se, perdio, non c era da buscare!
teoro
seguitando
Se non avesse il ciel tutta di neve
ricoperta la Tracia, e strette il gelo
le correnti dei fiumi.
diceopoli
E ciò fu al tempo
che le tragedie dava qui Teògnide.
teoro
Durante questo tempo, io trincai presso
Sitalce. E veramente, egli mostrossi

filateniese prodigiosamente,
e invaghito cosí di noi, che scrivere
solea sui muri: Ateniesi belli! —
Abbiamo data la cittadinanza
ateniese al figlio, che va pazzo
per i pasticci apaturiesi. Ed egli
scongiurava suo padre che corresse
a sostener la nuova patria. E il padre
libò, giurando che sarebbe accorso
in vostro aiuto, con un tale esercito,
che quei d’Atene avrebbero sciamato:
«Guarda che invasione di locuste!»
diceopoli
Vo’ crepare, se credo una parola
di quel che dici, meno le locuste!
teoro
Ed or vi manda la piú bellicosa
razza di Tracia.
diceopoli
Ora ci vedo chiaro!
banditore
Avanti i Traci qui con Tèoro giunti!


S’avanzano una quantità di straccioni camuffati alla peggio da soldati traci,
e in evidente stato di concupiscenza erotica.

diceopoli
E che malanno è questo mai?
banditore
L’esercito
degli Odomanti.
diceopoli
Che Odomanti! Oh dimmi,
che affare è questo? Chi glie l’ha sbucciato,
il pinco, agli Odomanti?
banditore
Se gli date
la paga di due dramme, vi saccheggiano
da cima a fondo la Beozia!
diceopoli
Due
dramme di paga, a questi sprepuziati?
Tragicamente.
Ben piangerà dei marinari il popolo
salvator della patria!
Cerca a un tratto vicino a sé.

Ahimè! Son fritto!
M’han gli Odomanti saccheggiato l’aglio!
Facendosi addosso a loro.
Lo lasciate quell’aglio?
teoro
Ah, disgraziato!
Attacchi gente che mangiato ha l’aglio?
diceopoli
Soffrirete, o pritani, ch’io patisca
un tal sopruso, e da persone barbare? —
Ma io m’oppongo che s abbia a discutere
del soldo ai Traci. Il ciel manda un avviso:
una stilla di pioggia m’ha colpito.
banditore
Vadano i Traci, e posdomani tornino,
poiché i pritani sciolgon l’assemblea.
Dalla pàrodos di destra l’assemblea si vuota.
diceopoli
Che bella torta mi si son beccata!
Ma ecco Anfiteo, che torna da Sparta!
Dalla sinistra giunge Anfiteo, correndo affannato.
Ben arrivato, Anfiteo!

anfiteo
Sinché
non mi trovo al sicuro, non lo dire!
Devo fuggir, fuggire gli Acarnesi!
diceopoli
Che t’è successo?
anfiteo
Io m’affrettavo qui
con la tregua per te. Ma la fiutarono
certi vecchi Acarnesi, vecchi solidi,
duri, cocciuti, eroi di Maratona,
tutti d’un pezzo, e subito: «Ah, canaglia,
le vigne nostre son tagliate, e tu
porti la tregua!» — E metton mano ai sassi.
Io scappo; e loro, urlando, alle calcagna!
diceopoli
Lasciali pure urlar! La tregua, I hai?
anfiteo
presenta tre ampolline.
Lo credo io! Tre assaggi. Questa qui
è di cinqll’anni. Accostaci le labbra.

diceopoli
fiuta e fa una smorfia di disgusto.
Puah!
anfiteo
Che cosa c’è?
diceopoli
Mi garba poco!
Manda odore di pece e d’arsenale.
anfiteo
Allora, assaggia questa di dieci anni.
diceopoli
come sopra.
Acutissimo afrore d’ambasciate
ha questa pure, e d’alleanze infrante.
anfiteo
Ma di trentanni è questa qui, per terra
e mare.
diceopoli
fiuta e si delizia.
Questa si, corpo di Bacco,
manda olezzo di nettare e d’ambrosia,

né ti dice: procurati provviste
per tre giorni, ma in sommo ha della bocca
un: va’ dove ti pare! lo questa accetto,
e libo, e lutta me la voglio bere;
e fo fanti saluti agli Acarnesi.
A guerre e brighe posto fine, vado
a celebrare i Baccanali agresti.
Entra in casa.
anfiteo
Ed io bado a fuggir dagli Acarnesi!
Via, a tutte gambe, dalla pàrodos di destra.
corifeo
Strofe
Per di qui, tutti, alla caccia: si dimandi qualche indizio
di quell’uomo a quanti passano; ché faremo un buon uffizio
alla patria, catturando quel briccone.
Agli spettatori.
Un con la tregua,
spettatori, l’ha veduto niun di voi, che strada segua?
coro
si aggruppa intorno al corifeo, danza e canta.
Fuggi, spari! Troppi anni mi gravano le spalle!
Ah no!, da giovin, quando ben sapea, con le balle

di carbone sul dorso — seguir Faillo al corso,
non mi saria sfuggito, l’uom con la tregua, né
trovato avria si facile scampo nell’agii pié.
Simulano di nuovo un’affannosa ricerca.
corifeo
Antistrofe
Ora invece che ho la ruggine negli stinchi, e del vegliardo
Lacratide, mio compagno, il ginocchio è reso tardo,
or s’invola. Ma inseguiamolo: mai sarà che di beffarne
diasi vanto: di beffare, benché vecchi, quei d’Acarne,
coro
riaggruppandosi intorno al corifeo
chi a patti col nemico venne. Zeus padre e Dei,
contro cui truce addoppio guerra, pe’ campi miei.
Ma come intorno a remo — fune, ci avvingheremo
addosso a lui, serrati, tormentosi, molesti,
sicché le care vigne mai piú non ci calpesti.
corifeo
Ma cercarlo ci conviene — dalla parte di Pailene,
e inseguirlo in ogni strada — finché in mano egli ci cada,
ché giammai di farne strazio — con le pietre sarò sazio.
diceopoli
di dentro
Silenzio, silenzio!

corifeo
Zitti, zitti! Avete udito, — miei compagni, quell’invito?
L’uom che noi cerchiamo è questo: — si ritragga ognun qui presto,
in disparte: egli vuol fare — sacrifizio, a quanto pare.
Si ritirano nella pàrodos destra.


Dalla casa di Diceopoli esce una processione fallica. Precede la figliuola di Diceopoli, in (unzione di canefora, con sul capo la cesta contenente gli arredi sacri. Segue il servo Rosso col fallo. Diceopoli chiude il corteggio, e sua moglie guarda dalla terrazza.


diceopoli
Silenzio, silenzio!
Si faccia un poco innanzi la canefora,
e Rosso tenga ben diritto il fallo.
donna
Posa la cesta, o figlia. E mano all’opera!
ragazza
O mamma, dammi il méstolo, ché voglio
versare del purè su la stiacciata.

diceopoli
Sta bene! — E tu concedi, o re Diòniso,.
che a te questo corteo guidando in giubilo,
e sacrifizi offrendo coi domestici,
i Baccanali campagnuoli io celebri
felicemente, e addio dica agli eserciti:
e il patto dei trentanni abbia buon esito!
moglie
alla figlia.
Bella figliuola, porta con bel garbo
la cesta, e fa’ la grinta di chi biascica
l’erba cunella. Oh fortunato l’uomo
che ti si piglierà, che avrà da te
donnole, brave non meno di te
a trar corregge, quando spunta l’alba!
Sll’, fatti avanti, e bada che nessuno
t’abbia a involare, fra la calca, l’oro.
diceopoli
Rosso, voialtri, dietro alla canefora
tenete ritto il fallo; ed io, seguendovi,
canterò l’inno fallico. Dai tegoli
tu, moglie, fa’ da spettatrice! — Avanti!
Canta.
Fallo, di Bacco amico, di notturni trastulli
compagno e d’orge, vago di spose e di fanciulli,

dopo sei anni, oh giubilo!, t’ho allín nelle mie terre,
sto in pace, e mando al diavolo Lamachi, affari e guerre.
 Fallo, Fallo, qaant’è meglio ristoro
trovare una vezzosa boscaiòla,
serva di Strimodoro,
che in una balza aride legna invola,
prenderla a mezzo il seno, sul terreno
gittarla, e far con lei giocondo ballo!
O Fallo, Fallo,
bevi con noi, ché del notturno vino
ebbro ancor, sul mattino
di pace gusterai colmo un catino,
e penderà lo scudo sul camino.
coro
uscendo dal nascondigli.
Proprio lui, proprio lui, guarda!
Scaglia, scaglia, scaglia, scaglia!
Lapidiam quella canaglia!
Che si tarda, che si tarda?
Cominciano a scagliar sassi.
Strofe
diceopoli
Che affare è, questo? Per Ercole, romperete la pignatta!
coro
No, no, d’ammazzare coi sassi — te proprio, birbone, si tratta!
Investono Diceopoli, e con una danza avvolgente lo spingono verso sinistra.

diceopoli
O saggissimi Acarnesi, qual n’è dunque la cagione?
coro
E ardisci dimandarmelo? Sei sfrontato e briccone!
Traditor della patria! Poi che deposte l’armi
hai. tu sol fra noi tutti, in volto osi guardarmi?
diceopoli
A che patto le deposi, non sapete: date ascolto....
coro
Darti ascolto? Sei morto! Tra i sassi andrai sepolto!
diceopoli
No, non pria d’avermi udito: calma, calma, o bravi amici!
coro
Calma? Non voglio averne, non vo’ udir quel che dici!
Piú di Cleon, che in suole ridurre pei calzari
dei Cavalieri io voglio, d’odio degno m’appari!
Diceopoli è incalzato sino al muro della sua casa:
cessano i canti c le danze.
Con le ciarle vuoi confondermi? Non sperar che ti dia retta.
T’accordasti coi Laconi, ne vo’ trarre aspra vendetta.

diceopoli
I Laconi, o dolci amici, via, lasciateli da parte,
e sentite la mia tregua, se la seppi far con arte.
coro
Ma che arte, quando a patti sei venuto con le genti
che non sanno rispettare fede, aitar, né giuramenti!
diceopoli
Coi Laconi ce l’abbiamo troppo! Ed essi, lo so bene,
non han poi tutta la colpa, se noi siamo in tanti pene!
coro
Non l’han tutta, o malfattore? Queste cose spiattellarmi
chiare e tonde ardisci in faccia? Come vuoi ch’io ti risparmi?
diceopoli
Non l’han tutta, non l’han tutta! Se vi parlo, vi dimostro
ch’essi pure hanno patito, che in gran parte il torto è nostro!
coro
Detto orribile, e che il cuore mi sconvolge! Temerario
sarai si che la difesa prenderai dell’avversario?

diceopoli
E col capo sopra il ceppo vo’ parlare, se per caso
non dicessi il giusto, e il popolo non restasse persuaso.
coro
Dite un po’, compaesani? Che s’aspetta a dargli addosso
con le pietre, si che sabbia da trovare un manto rosso?
Cominciano a tirare.
diceopoli
Qual vi fe’ negro tizzone ribollir, d’Acarne prole?
Non volete, non volete proprio udir le mie parole?
coro
Proprio no, non le udiremo!
diceopoli
Patirò fato si duro?
coro
Crepi qui, se mai t’ascolto!
diceopoli
Acarnesi, vi scongiuro!

coro
Tu sei morto!
diceopoli
Dunque i denti converrà che anch’io vi mostri!
A mia volta i piú diletti porrò a morte amici vostri.
Degli ostaggi ho in mio potere: or li prendo, ora li scanno.
Entra di furia in casa.
corifeo
Dite un po’, quale minaccia si nasconde a nostro danno,
o Acarnesi, nei suoi detti? Forse alcun dei nostri figli
tien prigione in casa? O donde tanto ardire awien ch’ei pigli?
diceopoli
Toma con una cesta di carbone, la solleva, e fa atto di trafiggerla
Oh, tirate, se vi piace! Ma costei qui pongo a morte!
Dei carboni vedrò presto quanto a cuor vi stia la sorte.
coro
Me infelice! Sono preso! Paesana è quella cesta!
Ah, ma tanto non ardisci.... No, t’arresta, no, t’arresta....
A gran passi raggiunge Diceopoli.
diceopoli
Antistrofe
È spacciata! strilla pure: al tuo dir chiusi ho gli orecchi.

coro
La mia prediletta compagna tu dunque a svenar t’apparecchi?
diceopoli
E quand’io parlavo, ascolto mi davate, poco fa?
coro
Ma di’ or quel che brami! Spiega pur come va
che tanto prediligi gli Spartani; e non sia
che in abbandono io lasci la cestellina mia.
diceopoli
Ogni ciottolo, per prima cosa, a terra adesso vada.
coro
Ecco qui, sono a terra: rinfodera la spada.
diceopoli
Ma badiamo che qualcuno nel mantel non ve ne resti!
coro
Sono a terra! Ve’ come lo scuoto! Coi pretesti

tu non venirmi innanzi. Metti via quell’acciaro!
E scuotere e rivolgersi vanno cosí del paro.

Scuotendo con mosse ritmiche le vesti, i coreuti vanno ad aggrupparsi
in bell’ordine intorno all’altare di Diòniso.


diceopoli
Rivolto ai carbonai, con accento patetico e tragico.
Stavate per levare alti lamenti!
Anche un istante, e del Parnète spento
era il carbone, e ciò per le stranezze
dei borghigiani suoi. — Per lo spavento,
con un fittume d’atra polve, a guisa
di seppia, il cesto m’imbrattò. Che guaio,
che sappiano costor tanto d’agresto
da scagliar sassi e sbraitare, senza
stare a sentir ragioni, né discutere,
mentr’io vo’ dire, col capo sul ceppo,
quanto ho da dire in prò’ dei Lacedemoni!
E pure, a cuor mi sta la vita mia!
coro
Strofe
Ché dunque il ceppo sopra la soglia non esponi,
e queste gran ragioni
che tu hai, non ci dici, sciagurato? Ché io
di conoscere quanto mulini ho gran desio.
Via, come tu patto facevi, tendi
sul ceppo il collo, e a favellare imprendi.

diceopoli
Con tono oratorio.
Ecco, vedete, il ceppo è questo, e questo
qui, l’uom che parlerà.... piccino tanto.
mostra il mignolo.
Io lo scudo non vo’ d’alcuna ambage:
difendo Sparta, e vi dirò perché.
Certo assai temo, conoscendo l’indole
dei bifolchi, che gongolan, se laudi
a loro e alla città loro, a proposito
o a sproposito mesca un qualche bindolo,
e non s’accorgon d’esser messi in trappola.
E dei vecchioni non m’è ignoto l’animo,
come non vedon piú in là del mordere
col voto. E so quel ch’io con la commedia
l’anno scorso patii: ché innanzi ai giudici
mi trascinò Cleone, con calunnie
e con menzogne, e m’ mondò con l’impeto
d’un Cidobòro; ond’io fra i gorghi sudici
quasi perii. — Ma camuffar lasciatemi,
prima ch’io parli, come uom pitocchissimo.
coro
Antistrofe
A che mai tali indugi, tai raggiri, tai mene?
Prendere ti conviene
da Geronimo 1‘ ispidopelososcurofolto
casco d’Averno, e cingerne, per isfuggirmi, il volto,
e di Sisifo aver l’accorgimento:
ché non patisce ambagi un tal cimento.


diceopoli
si avvicinia alla casa d’Euripide.
Ecco dunque il momento ch’ò da fare
animo risoluto, e andar da Euripide.
Picchia all’uscio.
Ehi di casa!
servo
Chi è?
diceopoli
È dentro Euripide?
servo
C’è, e non c’è, se tu ben mi comprendi!

diceopoli
Come c’è, se non c’è?
servo
La vuoi piú chiara,
vecchio mio? La sua mente, che sta fuori,
a cercar versettini, non ce: lui
c’è, sta per aria, e scrive una tragedia.
diceopoli
O te beato, Euripide! Risponde
come un’arca di scienza, il servo tuo!
— Chiamamelo.
servo
Impossibile.
diceopoli
Slu’ via!....
Il servo si ritira.
Tanto non me ne vado! Busso io!
Picchia e chiama.
Euripide, Euripiduccio!

Solenne.
Aprj, se ad altri apristi mai: t’appella
Diceopòl di Roccazoppa: io!
euripide
dal di dentro.
Non ho tempo da perdere.
diceopoli
Fatti portare in macchina.
euripide
Impossibile!
diceopoli
Sll’ via!
euripide
Mi fo portare; non ho tempo
di venir giú.

S’apre la porta, e ne esce l’encfclema, dove, in cima a un catafalco, si vede Euripide, vestito da pezzente, e circondato da mucchi di cenci, simboleggianti varie sue tragedie.


diceopoli
con sconcio urlo.
Euripide!

euripide
Che strilli?
diceopoli
Puoi comporre giú in terra, e stai per aria?
Sicuro, che li fai zoppi! E perché
cenci tragici indossi, lagrimosa
veste? Sicuro, che li fai pitocchi!
Ma ti prego in ginocchio, dammi, Euripide,
un qualche cencio di quel vecchio dramma....
Fare debbo ai corèuti un gran discorso;
e se non parlo come va, m’accoppano.
euripide
accennando un mucchio di stracci.
Che cenci? Quelli forse onde quest’Èneo,
vecchio infelice, su le scene apparve?
diceopoli
Non d’Èneo, no, ma d’uno piú infelice.
euripide
Quei de l’orbo Fenice?

diceopoli
«No, Fenice,
ma uno di Fenice piú infelice!
euripide
Quali quest’uom cenci di pepli brama?
Quei del pitocco Filottète, dici?
diceopoli
No, ma d’uno piú assai, piú assai pitocco.
euripide
Vorresti allora i sordidi indumenti
che avea Bellerofonte... questo zoppo?
Accenna ad un altro mucchio di cenci.
diceopoli
Era zoppo anche quello, petulante,
sommo nel cicalar, pronto di lingua,
ma non era Bellerofonte.
euripide
Ho inteso,
Tèlefo misio.

diceopoli
Si, Tèlefo: dammi,
dammi, ti prego, di costui le fasce.
euripide
Ragazzo, dàgli i brandelli di Tèlefo:
devono star su i cenci di Tieste,
framezzo a quelli d’Ino.
servo
a Diceopoli
Eccoli, prendi.
diceopoli
guardando i cenci e incominciando a indossarli.
Giove, che tutto osservi, ed al cui sguardo
tutto traspare, fa’ ch’io mi camuffi
da disgraziato piú che sia possibile! —
Euripide, giacché m’hai cominciato
a favorire, dammi il complemento
di questi cenci, il berrettino misio:
poiché oggi sembrar devo un pitocco,
esser quello che sono, e non parere.
Gli spettatori hanno a saper chi sono,
e i corèuti star come citrulli,
a farsi infinocchiar dalle mie chiacchiere.

euripide
Te lo vo’ dar; ché vai con mente acuta
sottili cose macchinando.
diceopoli
Bene
a te ne venga, e quel ch’io dico a Telefo. —
Bene! Come son già pieno di chiacchiera! —
Ma m’occorre il bastone da pitocco!
euripide
Prendilo, e lascia la marmorea soglia.
diceopoli
Non vedi, anima mia, come mi scacciano,
mentre di molta roba ho ancor bisogno?
Or si, divieni tutta appiccicume,
pittimando e insistendo! — Me lo dài,
Euripide, un cestello bruciacchiato
dal lume?
euripide
E quale, o tapinel, ti preme
necessità di tai conserti giunchi?

diceopoli
Niuna necessità, ma li desidero!
euripide
Sappi che attedi, e la magione lascia.
diceopoli
Ahimè!
Te. come già tua madre, il Nume esalti!
euripide
Lungi da me!
diceopoli
No, no, dammi una cosa
sola: un vasetto un po’ sbreccato.
euripide
Prendilo
e va’ in malora! Non t’accorgi dunque
che noia arrechi alla magione?
diceopoli
E quanto
secchi la gente tu, non te n’accorgi? —
Quest’altro solo, Euripide dolcissimo:
un pentolin tappato con la spugna.

euripide
La tragedia costui tutta mi fura! —
To’ il pentolino,-Via, vattene.
diceopoli
Vommene. —
Ma che farò? Bisogno ho d’una cosa,
e, se non me la dà, son belle fritto!
— Porgimi ascolto, Euripide dolcissimo:
se mi dai questa, vado, e non ci tomo.
Mettimi nel cestello un poco d’erba
ammoscita!
euripide
Tu tiri a rovinarmi!
Eccola. Addio, tragedie!
diceopoli
Adesso basta,
adesso vado. — Ahi, tedio arreco, il veggio!
Ma non sapea che ai regi in odio io fossi!
Povera me, che rovinato io sono!
Ho scordata la" cosa che per me
è tutto! — Mio dolcissimo e carissimo
Euripiduccio, che mi pigli un male
se ti seccherò piú, dopo quest altra
cosa sola, quest’altra sola sola!
Prestami un po’ dei cavoli di mamma!

euripide
Costui ne ingiuriò: serra le imposte!
L’enciclema è rotolato di nuovo dentro.
diceopoli
monologa tragicamente.
Ire, alma mia, dobbiamo orbi di cavoli!
Tu dunque ignori a quale agon t’accingi,
favellando in favor dei Lacedèmoni?
Sll’! Di qui devi prendere Io slancio!
Tu stai? Non sei rimpinzata d’Euripide?
Brava! — Sll’, vanne, o paziente cuore,
offri la testa, e quel che senti esponi.
Va’, muovi, ardisci. Cuore mio, sei bravo!


Dalla casa di Euripide, Diceopoli torna di nuovo sul davanti della scena verso il coro.


coro
Che farai? Che dirai? Sappi che molto
sfrontato è l’uomo, ed ha di bronzo il volto,
che, avendo offerta alla città la testa,
contro tutti a parlar, solo, s’appresta. —
Ma l’amico non trema. Or, se cosi
hai tu stesso voluto, animo, di’!
diceopoli
con piglio oratorio.
Non mi vogliate male, o spettatori,
se io, pitocco, a favellar mi appresto
degl’interessi pubblici in Atene,
e recitando una commedia. Il giusto

può dirlo pure una commedia: ed io
cose dirò gravi, ma giuste. Adesso
non mi calunnierà Cleon, ch’io sparli
della città dinanzi ai forestieri.
Siamo in famiglia, è l’agone lenèo,
non ci son forestieri, né alleati,
niuno è venuto a portare tributi:
siamo noi, tutto fiore di farina;
ché i meteci, già, son come la pula.
Odio assai gli Spartani; e cosí abbatta
Poseidone, il Dio che sede ha in Tènaro,
tutte le case lor con una scossa:
ché recise anche a me furon le viti.
Ma quali accuse, giacché voi presenti
mi siete amici, noi moviamo a Sparta?
Certi dei nostri — la città non dico,
badate bene, la città non dico —
ma dei poco di buono, della gente
da conio, senza onor, tristi, bollati,
andavano a spiar sotto i mantelli
dei Megaresi; e appena ci vedevano
un porcello, un cocomero, un leprotto,
un capo d’aglio, un pizzico di sale,
tutto era di Megara, e si vendeva
su due piedi. Ma queste erano inezie
paesane. Dei giovani briachi,
dopo il còttabo, andarono a Megara
a rapir Cammina, la bagascia.
Inaspriti per l’ira, i Megaresi
rapirono a lor volta due baldracche

d’Aspasia. Onde la guerra fra gli Ellèni
principio ebbe da qui: da tre sgualdrine.
Nell’ira balenò Pericle olimpio,
tuonò, sconvolse tutta quanta l’Eliade,
ed emanò decreti-canzonette,
«che né in paese sopportar si deve
«né in piazza il Megarese, né per mare
’ ni per terra». — Ma quando, a poco a poco,
patirono la fame, i Megaresi
si rivolsero a Sparta, onde il decreto —
quello delle bagasce — avesse revoca.
Noi rifiutammo, sordi alle preghiere;
e il fragor degli scudi si levò.
Uno può dir: Non si doveva! — Ebbene,
che si doveva? — Se pirateggiando
uno Spartano avesse a quei di Sèrifo
rubato un cuccio, chi di voi sarebbe
rimasto in casa? Eh via, ci corre! Súbito,
trecento navi trascinate avreste
in mare, e la città sarebbe stata
piena di rumorio d’armi, di strilli,
di trierarchi, di paghe saldate,
di Palladi indorati, di frastuono
nei portici, di sacchi di frumento
distribuito, di corregge, d’agli,
di compratori d’otri, di cipolle
nelle reti, d’ulive, di corone,
d’acciughe, flautiste ed occhi pesti.
E poi, nel porto, apparecchiar di remi,
picchiar di chiodi, trapanio di buchi,

comandi a suon di flauto, e strida e zufoli! —
Ciò fatto avreste, il so. Né lo doveva
Telefo anch’egli fare? Ah, siete folli!
primo semicoro
Si, matricolatissimo birbante?
Tu, vii pitocco, ce ne dici tante,
e insulti poi, se uno è sicofante?
secondo semicoro
Quanto, pel Dio del mar, disse, da cima
a fondo è giusto, e in nulla c’ingannò!
primo semicoro
S’aveva a dir per questo? Ma fa’ stima
che l’ardir tuo non ti farà buon prò’.
Si precipitano su Diceopoli.
secondo semicoro
opponendosi.
Ehi, dove corri? Vuoi fermarti? Prima
che lo picchi, con te m’azzufferò.
primo semicoro
gridando.
O Lamaco, sguardo di folgore,
tu amico, tu d una tribú,

accorri, scuotendo la Gòrgóne
dell’elmo, soccorrimi tu!
Accorrà, se v’è condottiere,
soldato od escubia, a soccorrermi!
Ma presto! ch’io son per cadere!
Entra precipitosamente Lamaco: è carico d armi, imbraccia uno scudo su
cni è rappresentata una spaventosa testa di Medusa, e ha sul capo un elmo
terribilmente impennacchiato.
lamaco
con voce e piglio da spaccamonti.
Donde mi giunse un bellicoso grido?
Dove accorrer bisogna, e far tumulto?
Chi dal fodero suo destò la Gòrgóne?
diceopoli
Lamaco eroe, che ciuffi e che pennacchi!
primo semicoro
Oh Lamaco, quest’uom non dice corna
di tutta la città nostra, da un pezzo?
lamaco
Un pitocco tuo pari ardisce tanto?

diceopoli
Lamaco eroe, perdona se un pitocco
ardi parlare, e troppo usò la lingua.
lamaco
Che hai detto contro noi? Di’!
diceopoli
Non lo so
piú! L’armi tue mi danno il capogiro!
Levami un po’, ti prego, quel babàu!
lamaco
togliendosi l’elmo.
Ecco fatto.
diceopoli
Ora ponilo supino.
lamaco
Ecco.
diceopoli
Ora dammi la penna dell’elmo.
lamaco
Ecco la penna.

diceopoli
E reggimi un po’ il capo,
che vomiti: i pennacchi mi fan recere.
Si stuzzica la gola con la penna.
lamaco
Birbo, che fai? Per recere, ti stuzzichi
con la piuma?
diceopoli
È una piuma? Di che uccello,
me lo sai dire? Di spacconio, forse?
lamaco
feroce
Povera la tua pelle!
diceopoli
Fermo, Lamaco!
Qui la forza non vai. Se mano hai salda,
perchè non me lo meni? Armato sei!
lamaco
cosí, pitocco, al generai favelli?

diceopoli
Chi? io pitocco?
lamaco
E no, chi sei?
diceopoli
Chi? Un bravo
cittadin, che non dà caccia alle cariche.
E io, da che ce guerra,’ ho preso l’armi,
e tu, da che c’è guerra, hai preso il soldo!
lamaco
Ma se m" han dato il voto!
diceopoli
Tre cuccu!
Io l’ho fatta la tregua, stomacato
di vedere i canuti tra le file,
e i giovinotti, al par di te sbuccioni,
parte in Tracia buscar tre dramme al giorno,
i Tisamensoffioni, i Birbippàrchidi,
altri presso Beltempo, altri in Culonia,
e i Geretodiosbruffi, i Diospacconi,
e questi in Camarilla, e quelli in Gela
e in Catagela.

lamaco
Oh se m’han dato il voto!
diceopoli
E come va, che di riffe o di raffe,
voi tirate la paga sempre, e mai
nessuno di costoro?
Accenna ai coreuti, poi si rivolge specialmente ad uno.
Oh di’, Bracino,
tu che le chiome hai bianche, in ambasciata
ci sei mai stato? — Nega. — Eppure è saggio,
lavoratore! — E Leccio? E Carbonello?
E Buonaspalla? — Ha visto alcun di voi
Ecbàtana, i CaonJ? Tutti negano!
Lamaco ed il figliuolo di Cesira
li han visti, a cui, per le collette e i debiti,
gli amici, come chi verso il tramonto
gitta l’acqua, dicevano: Alla larga!
lamaco
Si può ciò tollerare, o democratici?
diceopoli
No, se la paga non tirasse Lamaco!

lamaco
Eternamente coi Peloponnési
io combattere voglio in ogni sito,
per terra e mare li voglio disfatti.
diceopoli
Io Beoti e Spartani e Megaresi
nel mio mercato a esporre merci invito,
a comperare; e Lamaco si gratti.
Entra in casa.
coro
Invito
Quest’uomo trionfa: disposti alla tregua son tutti: le vesti
or noi deponendo, facciamoci innanzi per dir gli anapesti.
corifeo
Parabasi
Da che direttore di comici cori fu il nostro maestro,
non mai lo sentiste vantarsi in teatro com’egli sia destro.
Ma poi che i nemici, fra il popolo precipitoso d’Atene,
lo accusano ch’egli trascini la vostra città su le scene,
convien che al mutevole popolo ei faccia le proprie difese.
Gli avete, il poeta ci dice, degli obblighi molti. Ei v’apprese
a non farvi troppo gabbar dalle chiacchiere degli stranieri,
per lui foste meno sensibili al lustro, per lui men leggeri.
Soleano i legati già voi «redimiti» chiamar «di viole»,
e intanto l’inganno tramavano. Udendo codeste parole,

per quelle corone, sul sommo ciascuno sedea delle natiche.
E tanto chi «lucida» Atene chiamasse v’aveva gabbati, che
con quell’affibbiarvi una lode che onore farebbe ad alici,
aveva ciò ch’egli volesse. Codesti fúr suoi benefici.
E poi con che razza di democrazia venisse tenuto
il popolo nelle città v’ha provato. Recando il tributo,
verran’ gli alleati bramosi or di scorgere l’ottimo vate
che a quelli d’Atene gran verità, senza temere, ha cantate.
Per questo ardimento, volò la sua fama già tanto lontana,
che sino il Gran Re, trattenendosi con l’ambasciata spartana,
da prima richiese del mar chi ne l’Eliade avesse l’impero,
e poscia del nostro poeta, su chi si scagliasse piú fiero.
Ché molto migliori sarebbero, ei disse, quegli uomini, e molto
piú saldi alla pugna, che a un tal consigliere porgessero ascolto.
Perciò gli Spartani propongon la pace, vi chiedono Egina!
Non è che gl’importi dell’isola! Vogliono fare rapina
d’un tanto poeta! Ma non ve lo fate scappar! Ché il buon dritto
porrà su le scene, ché, assai buone cose per vostro profitto
dicendo, vuol farvi felici: non mica con l’adulazione,
e le marachelle, promettendo lucri, facendo il briccone,
e dandovi incenso; ma sempre insegnando le cose piú buone.


Stretta
Ed or Cleone tutte le sue mene,
tutti gl’inganni suoi provi su me;
ché la Giustizia alleata ed il Bene
al fianco mio combatteranno; né
avrò in Atene, come lui, lo smacco
di passar da cinedo e da vigliacco.

coro
Strofe
Musa veemente d’Acarne — che spiri dei fiammei baleni
la furia, qui vieni.
Qual dai carboni di leccio — sprizzar la scintilla si mira,
se il mantice sopra vi spira,
mentre uno i pesciolini belli e fritti dentro il vaso
immerge, dove un altro salsa intride di Taso,
impetuoso un carme — cosí, cosí fiero e selvaggio
intona fra noi del villaggio.
corifeo
Epirrema
Ci Iagnam coi cittadini, noi canuti, d’anni gravi;
perché, immemori, noialtri che pugnammo su le navi,
non nutrite a spese pubbliche! Siam dai torti invece oppressi,
e, cadenti come siamo, ci lasciate nei processi
trascinar, dove ci beffano degl’imberbi mozzorecchi.
Noi non siam piú nulla, siamo rimbambiti, arnesi vecchi,
altro nume tutelare non abbiam che la stampella.
Ci avanziam; ma la vecchiaia ci fa groppo alla favella;
né vediamo, eccetto l’ombra, nulla mai della giustizia.
Ma l’attacco presto e lesto, con raggiri a gran dovizia,
dà il ragazzo, che assistenti nella causa non vuole,
e c inganna e sottopone dei tranelli di parole,
ed il povero Titone martirizza, scuote e sbrana.
Ei, multato, biascicando per vecchiaia, s’allontana,
e cosí parla agli amici, mentre lagrima e singulta:
Quel che in serbo ho per la bara, l’ho a sborsare per la multa!

coro
Antistrofe
Dunque, giustizia vi sembra — che sia nei processi perduto
un uomo canuto,
che di guerresche penose — fatiche fu oppresso, che molto
sudore deterse dal volto,
che batteasi a Maratona per la patria? — In quella pugna
sul nemico fuggiasco bene stringemmo l’ugna!
Ma or su noi la stringon, ci acciuffano i nostri nemici
ribaldi. Tu, Marsia, che dici?
corifeo
Antepirrema
Dunque un uom come Tucidide curvo e annoso, è mai giustizia
che soccomba misurandosi col «Deserto della Scizia»,
con Cefisodèmo, questo cianciator rabula? — Quanto
non soffersi, come amaro non mi corse al ciglio il pianto,
nel veder tale un vegliardo bistrattato da uno Scita!
Ah, quand’egli era Tucidide, no, per Dèmetra, patita
ei neppur la stessa Acaia non avria si di leggieri!
Ma di colpo al suol dieci Èvatli messi avrebbe; degli arcieri
ne volea con uno strillo sbigottir tremila; e tutta
la progenie d’uno Scita si briccone avria distrutta!
Ma giacché non permettete che un canuto dorma in pace,
fate almeno che spartite sian le cause; e un loquace
bagascion, figlio di Clinia, nell’accusa si presenti
contro i giovani, ed un vecchio, contro i vecchi, senza denti.
Si, convien che d’ora innanzi questa regola si serbi:
stiano vecchi contro vecchi, stiano imberbi contro imberbi.


diceopoli
Brandisce delle fruste, e traccia segni sul terreno.
Ecco i confini del mercato mio.
Qui c’è commercio libero per tutti
i Megaresi ed i Peloponnest
ed i Beoti, a patto che a me vendano,
ed a Lamaco no. Dispongo questi
tre scudisci di Lepra, eletti a sorte,
a guardia del mercato. E qui non c’entri
ombra di sicofante o soffionita
d’alcun genere. E adesso vado a prendere
il pilastro coi patti della tregua,
e lo colloco in piazza, bene in vista!
Entra un Megarese e si tira dietro due bimbette.
megarese
Finalmente te veco! È chisto, o è n’ato
’o mercato d’Atene? Io te saluto.

mercato, accussi caro a tutte nuie!
Io te jevo truvanno. E mine pareva
’e j’ truvanno mammema carnale!
Alle figliuole.
Povere ffiglie! Patre scunzulato
cchiu de vuie! Si truvate na pagnotta,
datele ncuollo. E mo, sentite buono:
vuie che vulite fa’? Dicite. È meglio
ca ve venno? Dicite: o ve vulite
muri’ ’e famme?
figliuole
Vennitece, vennitece!
megarese
Embe’.... Ve venno. È fatto. Ma int’’a casa
chi s’’e mmette ddoie guaie comma vuiate?
Comm’aggia fa’?.... Sapite mo che faccio?
Mo faccio nfenta ca so’ nu purcaro
e vuie ddoie purcelluzze. Va, trasite
dint’a sta pelle ’e puorco, e, si quaccuno
s’accosta, vuie strellate comme fanno
e’ purcielle lattante. Si ve porto
a casa n’ata vota, io ve ce porto
a muri’ ’e famme certamente. Jammo:
trasfte int’a stu sacco e accuminciate
a strella’ comm’’e puorce apparicchiate
p’’o sagrifizio. Io mo chiammo a Diceopole....

Addo’ sta? Diceopo’e! Diceopole!
T’’e buo’ accatta’ ddoie belle purcelluzze?
diceopoli
Guarda, c’è un Megarese!
megarese
So’ benuto
pe traffeca’.
diceopoli
Come ve la passate?
megarese
Nun c’è male, Diceò: vicino ’o ffuoco.
Accusi simmo abituate.
diceopoli
Bello
stare, perdio, se non ci manca il flauto!
E in Megara, otre.a ciò, che altro fate?
megarese
Ch’avimmo fa’? Quann’io me so’ partuto,
e’ funziunarie jeveno truvanno
comme avevano fa’ pe ce fa’ ’a festa!

diceopoli
E cosí finirete di penare!
megarese
Già, dice buono.
diceopoli
E che si fa in Megara,
oltre a codesto? A quanto va il frumento?
megarese
’O stimammo tant’oro quanto pesa!
diceopoli
Porti del sale?
megarese
E addo ’o pigliammo? ’O sale
’o tenite addo’ vuie.
diceopoli
Dell’aglio?
megarese
Ch’aglio?
E addo’ nne truove cchiu? Quanno passate
pe dint’’e terre noste, aglio, salute!

diceopoli
Dunque, che porti?
megarese
Sti ddoie purcelluzze
p’’o sagrifízio.
diceopoli
Benone! Vediamole.
megarese
So’ belle overo, sa: cacciale fora:
comme so’ grasse e morbede!
diceopoli
ne tira fuori dal sacco una.
Che affare
è questo?
megarese
Na purcella: nun ’o bbide?
diceopoli
Che dici? Di che terra?

megarese
È de Megara!
Pecche? Nun è purcella?
diceopoli
Non mi pare!
megarese
Diceo’, tu che dice? Nun ’o bbide
ch’è na purcella? ’O buo’ nega’? Che dice?
Ca nun è na purcella! Scummettimmo
nu poco ’e sale. Io dico ca è purcella,
comm’io songo io.... No?...
diceopoli
Ma di provenienza
umana!
megarese
Robba mia, certo, se sa!
’E buo’ senti’ strella’?
diceopoli
Ma si, perdio!

megarese
piano alle figlie
Jamitio, strellate, piccerè; strellate!
Si no. ve porto a casa nata vota!
una figlia
Col, coi!
megarese
È purcelluzza?
diceopoli
Pare!
Crescendo poi, diverrà scrofa!
megarese
Eccomme!
N’ate cinche anne, e, doppo, è tutt’’a mamma.
diceopoli
Ma non si può sacrificare, questa!
megarese
E pecche nun se po’ sagrifica’?

diceopoli
Se non ha coda!
megarese
E chella è piccerella!
Po’, quanno cresce, sa che bella coda!
Tu crisciatella, e quanno è fatta grossa
tanno me daie na voce....
diceopoli
E tutta uguale
a quell’altra!
megarese
E se sape! ’O stesso patre
e ’a stessa mamma l’hanno fatte. Siente:
falla fa’ grossa e setuluta, e doppo
vide si nun è degna d’Afrodite.
diceopoli
Ma scrofe, ad Afrodite, non s’immolano!
megarese
Nun s’accideno scrofe p’Afrodite?
E, si è leceto, a chi? Carne ’e purcella
nfelata a ’o spito, è buccone riale!

diceopoli
E mangeranno poi, senza la mamma?
megarese
Sicuro! Senza ’a mamma e senza ’o patre.
diceopoli
Che gustano di piú?
megarese
Tutto. Addimanna
tu.
diceopoli
Scrofa, scrofa, di’.
figlia a
Coi, coi!
diceopoli
Vuoi dei ceci?
figlia a
Coi, coi, coi!

diceopoli
Fichi secchi, ne vuoi?
figlia a
Coi, coi!
diceopoli
all’altra
E tu? Ne mangi tu?
figlia b
Coi, coi!
diceopoli
Eh, vi mettono in voce, i fichi secchi!
Verso l’interno.
Portate un po’ di fichi alle scrofette.
Li mangeranno? — Cappio, come rodono,
Ercole venerando! E di che terra
sono queste scrofette? di Papponia? —
Non li han mica mangiati tutti, i fichi!
megarese
con gesto sconcio.
Per me maggio pigliato sulo chisto!

diceopoli
Educate’, perdio, queste bestiuole!
Quinto ne vuoi, delle scrofette? Andiamo!
megarese
Pe chesta ccà na bona nzerta d’aglie.
E pe chest’ata na mesura ’e sale.
diceopoli
Affare fatto. Aspetta qui.
Entra in casa.
megarese
Ccà stongo!
Si volge al cielo, comicamente supplice.
Ah, si putesse, cu l’aiuto tuo,
Ermète mbrugliunciello, libcrarme
’e muglierema pure, e pure ’e mamma!
Entra un sicofante.
sicofante
Galantuomo, chi sei?

megarese
So’ nu purcaro
megarese.
sicofante
Denunzio, come merce
di contrabbando, le tue scrofe, e te!
megarese
Mmalora! Accuminciammo nata vota!
È na disgrazzia eterna!
sicofante
In tua malora
tu megareggerai! Lo lasci il sacco?
megarese
Diceopole, aiuto! Diceopole!
Curre ccà, ccurre!
diceopoli
accorrendo
Che c’è? Ti denunziano?
Li mettete alla porta, eh, guardiani,
i sicofanti? (Al sicofante) Ehi, coso, che ti piglia?
Cosa vieni a soffiare, senza mantice?

sicofante
E vuoi che non denunzi il contrabbando?
diceopoli
brandendo una frusta
Per pigliar busse, se non sfratti, e súbito!
Il sicofante si dà alla fuga.
megarese
Overo, Atene, ca te compatisco!
diceopoli
Megarese, coraggio, eccoti per le
scrofette il prezzo convenuto, l’aglio
e il sale; e stammi bene.
megarese
A ’o paese
nuosto, nun s’usa.
diceopoli
Sul mio capo torni
l’augurio inopportuno.

megarese
Purcelluzze,
stateve bbone. Senza patre site
ccà, mo remmase. Si ve danno ’o sale
salatevella bbona bbona a’ pizza!
Via.

primo semicoro
Che uomo avventurato! Ma vedi un po’ che bazza
gli frutta il suo trovato! Potrà, seduto in piazza,
goderne il frutto; e Ctesia
e quanti altri verranno
sicofanti, svignarsela
dovran col loro danno.
secondo semicoro
seguitando, senza interruzione
né alcun farà la merce rincarire, né il sozzo
Prèpide avrai vicino; ma, senza dar di cozzo
tra la folla a Cleònimo,
con gli abiti puliti
andar potrai; né Iperbolo
t’impinzerà di liti.

primo semicoro
seguitando, senza interruzione
né incontrandoti quivi, s’accompagnerà teco
Cratino, che la barba si rade al pascipcco,
quel ribaldaccio Artèmone,
vate da colascione,
a cui le ascelle putono,
che figlio è d’un caprone,
secondo semicoro
seguitando, senza interruzione
né a burlarti Pausone, né a te verrà d’intomo
Lisistrato, che campa dei Colargesi a scorno,
tinto dai mali in porpora,
cui del freddo le offese
e della fame, premono
trenta e piú giorni al mese.


Entra un Beota accompagnato da un servo: portano una soma di salvastrella e molti uccelletti. Li seguono alcuni goffi suonatori di flauto.


beota
Uah! Puvureglie a mmi! So’ tutte sfrante!
Pusa la pimpinella, Ismè, fa’ piane!
Ai suonatori.
E wu che mo’ venéte tutti a jècco
fine da Tèbba, cu ssi ciufulitti,
jete a zuffia’ lu cule alle cicale!
diceopoli
Finitela, all’inferno! — Vi levate,
vespe, dall’uscio mio? Di dove mai
sono venuti alla mia porta, questi
calabroni, discepoli di Chèride?
Li fa scappare con la frusta.

beota
Che puzz’èsse bennitto, furastie’!
Fine da Tèbba, cu sti zuffle arrète
m’hanno fatte casca’, jècco pe tterra,
tutti li fíuri de la pimpinella.
Mbe’ de sta robba me’, cu vvll’ cumpra’?
Ecco, vide, so’ rigli e passaregli.
diceopoli
Buon df, sgranapagnotte Boiotuccio!
Che porti?
beota
Tutta quanta robba bona
de la Biozzia nostra: pimpinella,
ricano, trezze, papere, stuppini,
cumacchie, futtivente, trottaregli....
diceopoli
Trascini uccelli come il vento, pare!
beota
Po’ tengo lèbbri, vólbe, paparèlle,
spinóse, tròcchie, lontre, dunnulicchie,
fajine, tasci, i anguille de Cupaide.

declama ispirato.
Tu qhe il boccon piú ghiotto adduci agli uomini,
se anguille hai teco, fa’ ch’io le saluti!
beota
cercando nel sacco delle anguille
Mbe’, jesci afora tu chi ssi’ la capa
de ste cinquanta figlie de Cupàide;
fa’ nu salute a quistu furastiere.
diceopoli
impugnando l’anguilla, con enfasi tragica.
O carissima, tu, tu da gran tempo
desiata, giungesti, o ai cori comici
grata, e diletta a Mòrico! — Qui, famuli,
il braciere e il mantice adducetemi. —
Vedete, o amici, questo fior d’anguilla
che, desiata, vien dopo sei anni!
Salutatela, o figli! Io della brace
per cuocerla vi do. (A un servo) Portala dentro.—
Da te neppur la morte, se di bietole
ti vegga cinta, fia che mi separi!
beota
Quante me da’ pe quessa?

diceopoli
Nulla: questa
me la dài per gabella di mercato;
ma di’ se vendi qualcos’altro.
beota
I’ venno
tutte cose!
diceopoli
A che prezzo? O preferisci
delle derrate in cambio?
beota
Scine, robba
che sta pe Atene, i no pella Biozzia.
diceopoli
Acciughe del Falero, allora, o cocci.
beota
Acciuche u còcce? Ne vulisci alloco!
Robba che Uà ’n se trova, i a wu se spreca!

diceopoli
Ho il genere per te. Porta, imballato
a mo’ di vaso, un sicofante.
beota
Scine?
Sa’ cu affare sarria quiste, pe Ddie,
talicquale a ppurta’ na scimmia ’nfame.
diceopoli
Giusto, vedi, Nicarco s’avvicina
per far la spia.
beota
Chi? Quillu pizzangrille?
diceopoli
Già; ma tutto veleno!
Entra il sicofante
nicarco
Di chi è
quella merce?

beota
È la me’, corpe de Ddie!
E vvie’ jécco da Tèbba!
nicarco
È contrabbando,
e lo denuncio.
beota
Ma cu tt’ha pigliate,
che vvll’ cummatte cu li passaregli?
nicarco
E te per giunta!
beota
E i’ cu t’agge fatte?
nicarco
Tel dirò, per riguardo agli uditori:
da terra ostil tu gli stoppini apporti.
diceopoli
Uno stoppino, arrivi a denunziare?

nicarco
Uno stoppino basta ad incendiare
il cantiere!
diceopoli
Il cantiere uno stoppino?
nicarco
Lo credo!
diceopoli
E come?
nicarco
Accesolo, l’amico
Io potrebbe adattare in cima a un fusto
di canna, e poi, per mezzo d’un doccione,
soffiarlo su ’l cantiere, un di di grande
Bora; e le navi, appena preso fuoco,
farebbero un falò.
diceopoli
Fior di canaglia,
farebbero un falò per una canna
e uno stoppino?
Lo acciuffa.

nicarco
rivolgendosi agli spettatori.
Siate testimoni....
diceopoli
Ai servi.
Tappategli la bocca! — Dammi corda,
ché lo voglio legare come un coccio,
perché strada facendo non si rompa.
Aiutato dai servi, incomincia a legare Nicarco,
che oppone vivissima resistenza.
coro
Strofe
Lega, caro, a dovere
codesta mercanzia,
ché il forestiere
non la spezzi per via!
diceopoli
Certo, ché manda un fioco
suon, come se incrinato
si fosse al fuoco,
e uggioso a ogni Beato.
coro
E a che l’userà mai?

diceopoli
A tutto! Mesci-guai
sarà, lume da spia,
macina-cause, tazza
dove ogni razza
d’affari intrisa sia.
coro
Antistrofe
E chi mai persuaso
speri tu far che appresso
si tiri un vaso
che manda suon si fesso?
diceopoli
al Beota.
Amico, è molto duro;
né andrà in pezzi, se tu
lo appicchi al muro
con la testa all’ingiú.
coro
Legata è questa peste.
beota
I’ po’ lu spacce preste.

coro
Spacciai dove ti piace,
ottimo forestiero,
quel paltoniero,
che di tutto è capace.
diceopoli
Ce ne voluto, a legar questo canchero!
Prendilo su, portalo via. Beota!
beota
al servo
Mittete sotte, Ismè, ’ncucca la schina!
diceopoli
E bada di portarlo con riguardo!
Non porterai nulla di buono: pure,
se buscherai, portando questo carico,
dovrai la tua ventura ai sicofanti.
Il Beota se ne va.
Si presenta sulla scena un servo di Lamaco.
servo
Diceopoli!
diceopoli
Eh! Perché mi chiami?

servo
Perché’? Lamaco vuol che pei Boccali
una dramma di tordi tu gli ceda
e tre dramme d’anguille di Copàide.
diceopoli
E chi è questo Lamaco anguiliofilo?
servo
Marte secondo, il tremendo, colui
che brandisce la Gorgone, e tre crolla
cimieri ombre-versanti.
diceopoli
Perdio, manco
se mi cede lo scudo! E se li crolli
sopra la salamoia, i suoi cimieri!
E se fa chiasso, poi, chiamo i guardiani.
Il servo parte.
E con questo fardello a casa io vòmmene,
sulle penne dei meroli e dei tordi.
Entra in casa carico d’uccelletti.
coro
Strofe
Oh vedi, vedi, Atene, quale finezza d’uom, che sapientone!
Quante mai grasce, per la tregua ch’ei strinse,orasi gode, buone
queste a mangiare calde calde, quelle a serbar ne la magione!
corifeo
Epirrema
Si, la fonte a lui spontanea d’ogni bene si disserra!
Mai sarà che in casa accogliere possa il Nume io de la guerra,
né, ch’ei l’inno, stando a tavola presso a me, dica d’Armodio:
ché per essere un uom dedito al bicchiere, io troppo l’odio.
Improvviso su noialtri che s’avea le grasce a macca,
piomba, e tutto manda all’aria, spezza, atterra e brighe attacca.
Ed a nulla me giovato che gli usai buone maniere:
«Vuoi sedere? Bevi un gocciolo! Siamo amici, to’ un bicchiere!»

Niente! A fuoco tanto peggio mise i pali delle viti,
ed a forza i pingui grappoli dalle vigne ci ha rapiti.
Un servo appare all’uscio della casa di Diceopoli, e gitta sulla soglia le penne
degli uccelletti che si stanno preparando.
coro
Antistrofe
Grandi pensieri ei nutre, e pe ’l banchetto suo molto presume!
Segni del suo benessere, su la soglia gittò codeste piume.
Pace, che delle amabili Grazie e di Citerea segui il costume,
corifeo
Antepirrema
oh chi mai se l’aspettava cosí bello, il tuo visino?
Deh, se mai stringer volesse te con me qualche Amorino,
come quei che son dipinti, che di fiori hanno corone!
Non dovessi mica credere! Non son poi cosí vecchione!
Senti, veh, se mai ti piglio, che tre cose io ti vo’ fare.
Lungo lungo di vitigni pianterò prima un filare;
poi di fico, accanto ad esso, vo’ inserire un ramoscello;
e, per terzo, il vecchio un tralcio serba poi di moscadello.
Tanti ulivi vo’ che girino pe ’l podere attorno attorno,
ché tu ed io ci s’unga d’olio d’ogni mese al primo giorno.

banditore
Dà fiato allegramente alla tromba.
Udite, o genti! Della tromba al suono
tracannate, com’usa nel paese,
i boccali; e chi primo arriva al fondo,
l’otre.... di Ctesifonte in premio s’abbia.

Durante il bando, Diceopoli esce con vari servi, che portano attrezzi di
cucina, selvaggina e altre cibarie.


diceopoli
O fanciulletti, o donne, avete udito?
Che fate? Non badate al banditore?
Ai servi.
Sii, voi, lessate, arrostite, voltate,
sfilate il lepre, intrecciate corone.

A un servo.
Dammi gli spiedi, tu, ché infilo i tordi.
coro
Strofe
T’invidio la pensata,
caro, ma piú la tavola
che veggo apparecchiata.
diceopoli
O allor quando i tordi che ròsolano
vedrete fra poco?
coro
Sf, questo tuo dir mi capacita!
diceopoli
a un servo.
Attizza quel fuoco!
coro
Ve’, come ogni apparecchio
con grazia gastronomica
sa far, da cuoco vecchio!
Entra un bifolco vestito di bianco.

CU ACARNESI
99
bifolco
Povero me!
diceopoli
Chi è costui? Per Ercole!
bifolco
Un uomo oppresso dal malanno.
diceopoli
Tientelo!
bifolco
Caro, caro, poiché la tregua l’hai
tu solo, dammi un po’ di pace, sia
pure cinque anni!
diceopoli
E che tavvenne?
bifolco
Sono
rovinato: perduta ho la mia coppia
di bovi.
diceopoli
E come?

bifolco
Me l’han presa quelli
di Beozia, da File.
diceopoli
Oh sciagurato!
E per codesto, ti sei messo in lutto?
bifolco
Lo credo! In grazia loro io me ne stavo
in un ventre di vacca!
diceopoli
E cosa vuoi?
bifolco
Perdei, piangendo i bovi, ambe le luci;
ma, se t’importa del compaesano
Sbilucia, le pupille ungimi tosto
di pace.
diceopoli
Eh, pover’uomo, non fo mica
il cerretano!

bifolco
Ti scongiuro, via,
fa’ ch’io ritrovi i buoi!
diceopoli
Non è possibile!
Fiotta un po’ coi discepoli di Pittalo.
bifolco
Una stilla di pace almeno versami
dentro quest’ampollina!
diceopoli
Ma neppure
un goccino cosi. Vatti a far friggere!
bifolco
Poveri bovi miei! poveri campi!
coro
Antistrofe
Gli è parsa un gran boccone,
la tregua, né partecipi
vuol farne altre persone.

diceopoli
a un servo
La seppia arrostisci; sui ciccioli
il miele distilla.
coro
Ma sentilo, come dà ordini!
diceopoli
Al fuoco l’anguilla!
coro
Fra gli ordini ed i fumi
ghiotti, me coi famelici
vicini tu consumi!
Si avanzano un paraninfo ed una pronuba.
diceopoli
ai servi.
Rosolato a puntino, quell’arrosto!
paraninfo
Diceopoli!

diceopoli
seccato
Eh! Chi c’è, chi c’è?
paraninfo
Uno sposo ti manda questa carne
dal banchetto di nozze.
diceopoli
Bel pensiero,
chiunque sia!
paraninfo
E in cambio della carne,
vuole che tu gli mesca un misurino
di pace in questo vaso, ond’ei non parta
per il campo, ma resti con la sposa.
diceopoli
Porta via, porta via codesta carne,
tientela pure: mescere, non mesco
per mille dramme. - Ma chi è quest’altra?
paraninfo
La pronuba, che dir deve a te solo
due parole, da parte della sposa.

diceopoli
Che vuoi? Sentiamo (Ascolta a parte). Oh, santi Numi,
è buffa!
La sposina ha bisogno dell’aiuto
mio, per serbar l’uccello dello sposo!
A un servo.
Dammi la tregua! A lei sola vo’ mescerne:
è donna, e non ha colpa della guerra.
Poni qui sotto l’ampollina, svelta!
Lo sai come s’adopra? Di’ a la sposa
che quando c’è la chiamata, con questo
unga di notte a suo marito il bischero.
Ai servi.
Riporta via la tregua. Dammi il méstolo,
che attinga e mesca il vino pei Boccali.
coro
S’avanza un tal, che, quasi annunciar debba
avvenimenti grandi, il ciglio aggrotta.
Giunge correndo un araldo.
araldo
Oh stenti! Oh pugne! Oh Lamachi!
Lamaco esce di casa.

lamaco
Chi strepita
d’intorno alla magion di bronzo lucida?
araldo
Han comandato i generali ch’oggi
i tuoi ciuffi e le schiere in fretta prenda,
e a guardar te ne stia, sotto la neve,
i confini. Perché c’è chi gli ha detto
che nel di delle Pentole e i Boccali
li varcheranno ladri di Beozia.
diceopoli
Oh generali molti e poco accorti!
lamaco
Ahimè! Partire senza far le feste!
diceopoli
Oh spedizion bellico-lamaica!
lamaco
Ah! Tu mi beffi già!

diceopoli
Gli presenta una locusta arrostita, con le quattro ali aperte.
Vuoi misurarti
con questo Gerione a quattro penne?
lamaco
Ahimè!
Quale recommi il banditore annunzio!
Arriva correndo un altro araldo.
diceopoli
Ahi! Che m’annunzierà costui che corre?
araldo
Diceopoli!
diceopoli
Che c’è?
araldo
Presto, presto,
prendi cesta e boccale, e vieni a pranzo,
ché il prete di Diòniso t’invita.
Su’! Per tua colpa gli altri il collo allungano!
Il rimanente è tutto preparato,
letti, cuscini, tavole, tappeti,
corone, mirra, dolci, cortigiane

pan buffetti, focacce, pan di sèsamo,
pasta frolla, stiacciate, danzatrici
belle, il meglio boccone del banchetto.
Ma vedi di sbrigarti!
lamaco
Oh me tapino!
diceopoli
Lo credo io! Se pigli per insegna
la Gorgone! (Al servo) Tu chiudi, e appresta il pranzo.
Lamaco e Diceopoli si collocano alle due estremità della scena.
lamaco
Ragazzo, porta qui di fuori il sacco!
diceopoli
Ragazzo, porta qui di fuori il cesto!
lamaco
Ragazzo, porta sai, timo e cipolle!
diceopoli
Ragazzo, il pesce: ho in uggia le cipolle!

lamaco
Portami un po’ di salamoia rancida!
diceopoli
Portami un po’ di lardo per l’arrosto!
lamaco
Portami qui le due piume dell’elmo!
diceopoli
Portami qui dei tordi e dei palombi!
lamaco
Bella è la piuma dello struzzo, e candida!
diceopoli
Bella è la carne del palombo, e rosea!
lamaco
a Diceopoli
Smetti, gaglioffo, di beffarmi l’armi!
diceopoli
Smetti, gaglioffo, di sbirciarmi i tordi!

lamaco
Porta il cimiero dalla trina penna!
diceopoli
Porta il catin dalla leprina carne!
lamaco
Ve’! Le tàrmole fêr dei ciuffi pasto!
diceopoli
Frattaglie vo’ mangiar per antipasto.
lamaco
furibondo.
La vuoi finire o no, di farmi l’eco?
diceopoli
calmo.
Ma che vuoi? Se ragiono col mio servo!
Al servo.
Vuoi scommettere e fare arbitro Lamaco,
se valgon meglio le locuste o i tordi?

lamaco
Cosí m’insulti?
diceopoli
Sta per le locuste.
lamaco
Ragazzo, spicca la mia picca e recamela!
diceopoli
Ragazzo, spicca la salsiccia e recamela!
lamaco
Sfiliamo ora la picca dal suo fodero!
Ragazzo, tieni qui!
Tirano, con grande sforzo, uno da una parte, uno dall’altra.
diceopoli
Tien qui, ragazzo!
Estraggono con simulato sforzo un pezzo di carne da uno schidione.
lamaco
Porta, per tener su lo scudo, il trespolo!

diceopoli
Porta il biscotto, a tener su lo stomaco!
lamaco
Qua la rotella dal gorgonio dorso!
diceopoli
Qua la focaccia dal cacionio dorso!
lamaco
È ridicolo o no, questo buffone?
diceopoli
È appetitosa o no, questa focaccia?
lamaco
porgendo lo scudo al servo
Versa l’olio, ragazzo!
Guarda nel piatto dello scudo unto.
Nella spera
veggo di codardia tacciato un vecchio.

diceopoli
Tu vewa il miele!
Guarda la focaccia lucida di miele.
Qui si vede un vecchio
che manda il fanfaron Lamaco al diavolo.
lamaco
A me qui reca la corazza bellica!
diceopoli
La corazza anche a me: quella boccalica!
LAMACO
Con questa piomberò sopra i nemici!
diceopoli
Per questa cascherò sotto la tavola!
lamaco
Ragazzo, lega i bagagli alla picca!
diceopoli
Ragazzo, metti nella cesta il pranzo!

lamaco
Io prendo e porto da me stesso il sacco.
diceopoli
Io m’infilo il mantello e vado a pranzo.
lamaco
Prendi lo scudo, adesso, ed incamminati!
S’avviano.
Nevica. — Brrr! È aria di tempesta!
diceopoli
Tu prendi il pranzo! È aria di bagordi!
coro
Al campo andate con alma lieta.
Quant’è diversa la vostra mèta!
Quegli, d’un serto cinto, cioncare;
tu far, tra il gelo, la sentinella;
lui dormicchiare
accanto ad una vaga donzella
che gli avrà cura di quell’affare.
Durante questo canto del coro i personaggi escono dalla scena.

corifeo
Strofe
Antimaco, lo spruzzarugiada — la vo’ dire chiara e tonda,
lo scrittor di canzoni canzonatale, tu, Giove, sprofonda!
Poiché, sendo corego nelle Lenèe, mi rimandava a ventre
ahimè!, vuoto. — D’un tòtano vo’ che desio lo punga,
e quello, sfrigolando vicino al sale, giunga
sopra la mensa; e mentre
stenda la mano a prenderlo,
una cagna gli dia — di morso e scappi via.
Antistrofe
Ecco il primo malanno; e quest’altro gli capiti di peggio.
Qualche notte, tornando con un febbrone a casa dal maneggio,
un qualche Oreste, invaso dalle furie del vin, gli pesti il grugno.
Ed ei, volendo un ciòttolo raccattar, gli riesca
di mettere la mano sopra una merda fresca;
e quella roba in pugno
tenendo, si precipiti;
ma sbagli il malandrino — e colpisca.... Cratino.
Arriva correndo un
araldo
O servi della maglon di Lamaco,
l’acqua, scaldate l’acqua nella pentola,
e la tela e il cerotto e la filaccia
preparate, e una fascia pe ’l malleolo.
Su aguzzo palo, d’una fossa al valico,
ei s’è ferito; uscito égli il mallèolo
fuori di posto, e s’è spezzato il cerebro
precipitando sur un sasso. — Orribile
levò la piuma fanfaronia un cantico,
su le pietre piombando: «O del Sol fulgido,
occhio, veggendo te per l’ultimissima
volta, la luce m’abbandona, ed io non son
piú io!» — Detto cosí, ratto precipita
nell’acquedotto, e sorge, e quei che fuggono
incalza, e i ladron’ preme con la cuspide.
Ma egli stesso è qui: l’uscio dischiudasi.
Arriva Lamaco, ferito, sorretto dai compagni.

lamaco
Ahimè, ahimè!
Duro, atroce martòro!
Da un’inimica cuspide,
ahimè!, trafitto io moro.
E piú duol mi saria
se cosí mi vedesse Diceopoli
e sghignazzasse alla sciagura mia.
diceopoli
Entra ubbriaco, barcollante, puntellandosi su due giovani cortigiane.
Evviva, evviva!
Ma che poppine sode! Son cotogne!
Adagio, adagio, aprite quei labbruzzi,
porgetemi le lingue, o tesoretti,
ché per primo al boccale ho visto il fondo!
lamaco
Oh, dei malanni miei sorte funesta!
Ahi, ahi, tormento delle mie ferite!
diceopoli
Ah! Ah! Buon giorno, o cavaliere Lamaco!
lamaco
Me sciagurato!

diceopoli
a una delle cortigiane.
Perché mi baci?
lamaco
Me disgraziato!
diceopoli
all’altra cortigiana.
Perché mi mordi?
  LAMACO
Oh zuffa il cui ricordo anche mi scotta!
diceopoli
Chi paga scotto, il giorno dei Boccali?
lamaco
Oh Peana, Peana!
diceopoli
Ma non è mica il giorno di Peana!

lamaco
Tenete,’amici, il piede mio, tenetelo!
Deh 1, spasimi inumani!
diceopoli
Tenete a mezzo il pinco mio, tenetelo,
amiche, a quattro mani!
lamaco
Da un macigno colpito, ho la vertigine,
l’aer mi si fa cieco.
diceopoli
Io voglio andare a letto, ho la tentigine.
e ritto il pascipeco.
lamaco
Alla scuola di Pittalo, con medica
mano me trasportate!
diceopoli
Portatemi dai giudici! Ove diamine
è il re? L’otre a me date!
lamaco
Una cuspide atroce Tossa forate m’ha.

diceopoli
mostrando l’otre
Vedete? Vuoto! Viva, viva, tralleralà!
coro
Tralleralà, si, vecchio, se questo è tuo diletto.
diceopoli
E vuotata ho d’un sorso la coppa di vin pretto.
coro
Evviva, o valoroso I Prenditi l’otre e va!
diceopoli
Seguite, voi, cantando: viva, tralleralà!
coro
Ti seguiremo, tralleralà,
tutti noi,
l’otre cantando e te, se cosí vuoi!


Diceopoli esce, seguito da tutto il popolo. Anche i coreuti, danzando
abbandonano l’orchestra.
Glicera. Quel soldato d’Acarnania che una volta si teneva la Preziosa e poi s’innamorò di me, quegli che aveva quella bella e ricca clamide, te lo ricordi, o Taide, o te ne se’ dimenticata?

Taide. No, i’ me lo ricordo, o Glicerina: bevve anche con noi l’anno passato alle feste di Cerere. Ma perchè me ne dimandi? Pare che vuoi contarmi qualche cosa di lui.

Glicera. Quella tristaccia della Gorgona, che mi faceva l’amica, me lo ha tolto con inganno.

Taide. Ed ora ei non viene più da te, e si tiene la Gorgona?

Glicera. Sì, o Taide: e questa cosa me l’ho sentita proprio assai.

Taide. È brutta sì, ma dovevi aspettartela, o Glicerina mia; chè si suol fare di questi giuochi tra noi cortigiane. Via, non bisogna andar troppo in collera, nè ti crucciar con la Gorgona: chè neppure la Preziosa si crucciò teco per colui, ed ora siete amiche voi. Ma io mi maraviglio d’una cosa, che ha trovato di bello in lei questo soldato, salvo se non è cieco in tutto, da non vedere che ella ha pochi capelli in capo che le fanno comparir tanto di fronte, e le labbra livide come d’una morta, e poi quel collo sottile con le vene sporte in fuori, e il naso lungo. Una cosa ha, che ella è alta e diritta, e quando ride t’attrae.

Glicera. Oh, e credi, o Taide, che l’Acarnano se n’è innamorato per la bellezza? Non rammenti che quella strega

della Crisaria sua madre sa certe canzoni tessale, e fa scendere anche la Luna in terra? Dicono pure che ella voli la notte. Ella lo ha fatto impazzire dandogli qualche beveraggio amoroso: ed ora te lo pelano.

Taide. Ed anche tu pelane un altro, o Glicerina; e lascia alla malora costui. 
Mirtina. Tu sposi, o Panfilo, la figliuola di padron Filone, anzi dicono che l’hai già sposata: e i giuramenti che mi facevi, e le lagrime, in un momento tutto è ito, e già ti se’ dimenticato di Mirtina. E mi fai questo mentre io son gravida d’otto mesi. Ecco il frutto che ho cavato dall’amor tuo, che m’hai fatta questa pancia, e tra poco dovrò allevare un figliuolo, cosa gravissima per una cortigiana. No, io non esporrò il mio parto, specialmente se è maschio, ma gli metterò nome Panfilo, e me lo terrò per consolarmi di questa passione; ed esso dovrà un giorno venire a rinfacciarti che tu fosti infedele alla madre sua sventurata. Sposassi almeno una bella giovane! I’ l’ho veduta testè nelle Tesmoforie insieme con la madre;[1] e non sapevo ancora che per colei i’ non vedrò più Panfilo. Guardala anche tu, guardala prima in faccia, come è brutta con quegli occhi bianchi, e guerci, e che si guardano tra loro. Hai veduto mai Filone il padre della sninfia? Se ti ricordi la faccia sua, non t’è più bisogno di veder la figliuola.

Panfilo. Che baie son coteste, o Mirtina? che giovane, che nozze, che padron di barca tu mi conti? Che so io di sposa brutta o bella? Che so io se Filone d’Alopeca (forse parli di lui) ha una figliuola già da marito? Ei non è neppure amico di mio padre: e mi ricorda che una volta c’ebbe una lite per un negozio marittimo, e fu condannato. Egli doveva circa un talento a mio padre, e non glielo voleva dare: ma chiamato innanzi ai giudici marittimi, pagò, ma neppur tutto, come il

babbo diceva. E poi s’io avessi voluto tor moglie, non avrei lasciata la figliuola di Demea che l’anno passato fu generale della repubblica, e la è anche cugina di mia madre, per isposar la figliuola di Filone. Ma tu donde hai saputo questo? E come t’è venuta in capo questa vana gelosia per tormentarti?

Mirtina. Dunque tu non t’ammogli, o Panfilo?

Panfilo. Tu se’ pazza, o Mirtina, o sei ubbriaca: eppur ieri non bevemmo assai.

Mirtina. Ecco qui, Doride m’ha così sbigottita. I’ l’ho mandata a comperar certi panni di lana pel ventre, e a fare una preghiera per me a Diana, ed ella m’ha detto che ha scontrata Lesbia..... ma di’ tu stessa, o Doride, ciò che hai udito, se pure non l’hai inventato.

Doride. Possa morire io, o padrona, se ho detta una bugia. Come io son giunta presso al Pritaneo, ho scontrato Lesbia, che così sorridendo m’ha detto: Panfilo vostro oggi sposa la figliuola di Filone. Io non la credeva, ed ella m’ha spinto ad affacciarmi nel chiassetto che è innanzi casa vostra, e vedere tutto parato, e i suonatori, e la folla, e alcuni che cantavano l’imeneo.

Panfilo. E vi ti sei affacciata, o Doride?

Doride. Sì, e ho veduto tutto come ella diceva.

Panfilo. Capisco l’inganno. Non è tutto bugia ciò che t’ha detto Lesbia, e tu, o Doride, hai riferito il vero a Mirtina. Ma vi siete turbate per nulla: le nozze non sono in casa nostra. Ora mi ricordo che iersera quando mi ritirai da voi, la mamma mi disse: O Panfilo, il figliuolo d’Aristeneto nostro vicino, Carmide che ha l’età tua, già prende moglie, e mette il capo a partito: e tu fino a quando starai con l’amica? I’ la lasciai dire, chè avevo gran sonno. Stamane sono uscito di casa per tempo, e non ho veduto niente di ciò che Doride ha veduto più tardi. Se non mi credi, ritornavi, o Doride; e guarda non solo il chiassetto, ma le porte, vedi quale è parata; e troverai che è quella de’ vicini.

Mirtina. Tu m’hai resuscitata, o Panfilo: i’ mi sarei impiccata se fosse stata questa cosa.

Panfilo. Oh, non potev’essere: ed io non sarei così pazzo
da scordarmi di Mirtina, che è gravida, e dovrà farmi un bel naccherino. 
La Madre. Eri pazza, o che avevi al banchetto ieri, o Filinna? È venuto Difilo da me stamane piangendo, e m’ha contato che gli hai fatto patire. Che bevesti bene, e ti levasti, e uscisti in mezzo a ballare, mentr’egli te lo vietava: che poi baciasti Lampria suo compagno; che come ei ti si mostrò sdegnato, tu lo piantasti, te ne andasti vicino a Lampria, e lo abbracciasti: e lui la rabbia lo soffocava. E credo che non ti se’ neppure corcata con lui stanotte; chè l’hai lasciato a piangere, e ti se’ seduta sola sovra il vicino sgabello, e cantavi per fargli dispetto.

Filinna. E il suo, o mamma, non te l’ha contato, il suo? Oh, non lo difendere quel birbante. Egli staccatosi da me andò a parlare con Taide l’amica di Lampria, prima che costui venisse; e poichè vide ch’io mi sdegnava e con gli occhi lo minacciava, egli che stava con la bocca proprio all’orecchio di Taide, come ella piegò il collo, v’attaccò tale un bacio che non ne voleva più spiccare le labbra. E poi i’ piangeva, ed ei rideva, e seguitava il pissi pissi all’orecchio di Taide, contro di me certamente, chè Taide mi guardava e sorrideva. Quando poi s’accorsero che Lampria stava per giungere, se ne satollarono di baci entrambi. Eppure io a tavola m’adagiai vicino a lui per togliere quest’ultima occasione. Taide poi si levò e ballò essa prima, facendosi veder molto delle gambe, la sola cosa bella che ha. Quando ella finì, Lampria taceva, e non diceva niente: ma Difilo si sbracciava a lodarla: che grazia, che maestria, come il piè va a tempo con la cetera, che bella gamba! e mille altre cose, come se ei lodasse la Sosandra di Calamide, e non Taide, che anche tu la vedesti, quando si lavò con noi, come ella è fatta. E poi sai che mal bottone mi gettò Taide? Disse così: Chi non si vergogna di aver le gambe

sottili esca in mezzo a ballare. Che posso dirti, o mamma? Mi levai, e ballai. Che doveva fare? Tenermelo, per mostrar vero il frizzo, e lasciar Taide regina del banchetto?

La Madre. Troppa furia, o figliuola: non ci dovevi badare. Ma dimmi che fu dipoi.

Filinna. Tutti gli altri mi lodavano, e Difilo solo sdraiato così alla supina guardava la soffitta; finchè stanca cessai.

La Madre. Ed è vero che baciasti Lampria, ed andasti ad abbracciarlo? Tu taci? Questo poi non è perdonabile.

Filinna. I’ volevo rendere il dispetto a lui.

La Madre. E poi neppure corcarti con lui, e cantare mentr’egli piangeva? E non capisci, o figliuola, che noi siamo povere? e non ricordi quanto bene abbiamo ricevuto da lui, e come avremmo passato questo inverno, se Venere non ci avesse mandato questo aiuto?

Filinna. E che? debbo tenermi per ciò gl’insulti suoi?

La Madre. Sdégnati sì, ma non fargli altri insulti. Tu non sai che gli amanti insultati cessano, e rientrano in sè stessi? Tu se’ troppo acerba con lui sempre: bada, che chi troppo la tira la spezza. 
Melissa. Se conosci, o Bacchide, qualche vecchia di queste Tessale, che sanno affatturare e legar gl’innamorati, e fare amare anche la donna più odiata, fammi il favore di condurmela quì. Io darei volentieri tutte le robe mie e quest’oro, s’io pur vedessi un’altra volta tornato a me Carino, e odiar Simmiche, come ora odia me.

Bacchide. Oh, che mi dici, o Melissa? Dunque Carino t’ha lasciata, e va da Simmiche? egli che per amor tuo sostenne quella gran furia dai suoi genitori, perchè non volle sposare quella ricca, che gli portava, come dicevano, cinque talenti di dote? Mi ricorda che tu me lo contasti questo.

Melissa. E tutto è svanito, o Bacchide: son cinque giorni

che non l’ho veduto affatto: ed oggi fanno banchetto in casa di Parmeno suo compagno, egli e Simmiche.

Bacchide. Povera Melissa! Ma perchè questa discordia? La cagione ha dovuto essere grande.

Melissa. Io non la so neppur dire. Ultimamente ei risalendo dal Pireo (dov’era sceso, credo, per esigere un debito, per commissione di suo padre) quando entrò non mi guardò in faccia, non mi accolse secondo il solito mentre io gli andai incontro, ma scacciandomi che volevo baciarlo: Va, disse, da padron Ermotimo, o leggi quel che è scritto sulle mura del Ceramico, dove i vostri nomi stanno su i pilastri. — Chi Ermotimo, io risposi, chi? che pilastri dici? Egli non mi rispose, e senza cenare si corcò voltandomi le spalle. Che credi che io feci ad abbracciarlo, a smuoverlo, a baciargli le spalle per farlo voltare? Niente: non ci fu verso di rabbonirlo; anzi: Se più m’annoi, disse, me ne vado ora, benchè è mezzanotte.

Bacchide. Ma tu conoscevi Ermotimo?

Melissa. Che tu mi possa vedere, o Bacchide, più misera ch’io non sono ora, se io conosco alcun padrone Ermotimo. La mattina al canto del gallo si levò, e se ne andò. I’ mi ricordai che m’aveva parlato d’un nome scritto sopra un muro nel Ceramico, e tosto mandai Acide a vedere. Essa non trovò altro che questo scritto, quando s’entra, a destra verso il Dipilo, Melissa ama Ermotimo, e poco più sotto, Padron Ermotimo ama Melissa.

Bacchide. Scapataggini di giovani! Ho capito. Qualcuno volendo far dispetto a Carino, l’ha scritto per farlo ingelosire, ed egli tosto l’ha creduto. Ma se lo vedrò, gli parlerò io. Ei non ha mondo, è fanciullo ancora.

Melissa. E dove lo vedrai, se egli s’è chiuso e stassene con Simmiche? E per giunta i parenti suoi lo cercano da me. Oh, se io trovassi una vecchia, come t’ho detto, o Bacchide, i’ mi crederei salva.

Bacchide. C’è, o cara, una fattucchiera veramente brava, una Sira, ancor verde d’età e tarchiata, la quale quando Fania mio si crucciò meco, anche per niente, come Carino, mi fece far pace con lui dopo quattro mesi, che io già ne disperava; ma per forza d’incantesimi egli tornò a me.

Melissa. E che fece la vecchia, se ancora te ne ricordi?

Bacchide. Non si piglia molto, o Melissa; una dramma e un pane; ma si deve apparecchiarle ancora sette oboli sopra alquanto sale, e dello zolfo, e una teda. Questo si piglia la vecchia, e si deve mescerle anche una tazza, si deve, e la beve ella sola. Sarà pure necessario un oggetto appartenente all’uomo, come una veste, o le scarpette, o una ciocca di capelli, o altra cosa simile.

Melissa. Io ho le scarpette sue.

Bacchide. E queste ella le appende ad un chiodo, e le suffumica con lo zolfo, spargendo il sale sul fuoco, e ripetendo tuttadue i nomi vostri, il tuo e il suo. Poi cavandosi del seno una rotella magica,[1] che ella porta a quest’uso, la gira dicendo certe parole incantate prestissimamente con la lingua, certi nomi barbari e spaventevoli. Questo fece allora. E indi a poco Fania tutto che dissuaso dai compagni e carezzato tanto da Febida l’amica sua, a me tornò tirato da quell’incantesimo. E m’insegnò ancora un altro gran segreto contro Febida, per fargliela odiare: osservar le pedate che ella lascia, e cogli occhi chiusi metter la pedata mia destra su la sua sinistra, e la mia sinistra su la sua destra, dicendo così: Tu sotto mi stai, io sopra ti sto. Ed io così feci appunto.

Melissa. Presto, presto, o Bacchide; chiamami la Sira. E tu, o Acide, prepara il pane, lo zolfo, e ogni altra cosa per l’incantesimo. 
Clonetta. Odo una novità sul conto tuo, o Lena, che Megilla, quella ricca di Lesbo, è innamorata di te come un

uomo, e che state insieme, e non so che fate tra voi. Che è? ti se’ fatta rossa? Dimmi, è vero questo?

Lena. È vero, o Clonetta; ma mi vergogno, chè è una cosa sconcia.

Clonetta. Per Cerere, che faccenda è cotesta, e che vuole quella donna? Che fate quando siete insieme? Vedi? Non mi vuoi bene; se no, me lo diresti.

Lena. Ti voglio bene tanto! Quella donna è fieramente mascolina.

Clonetta. Non intendo bene che vuoi dire: forse è una tribade? Chè in Lesbo, dicesi, vi sono queste donne che non vogliono l’uomo, ma si accozzano con le donne a guisa d’uomini.

Lena. Una cosa simile.

Clonetta. Dunque, o Lena, contami tutto, come prima ti tentò, come ti persuase, e in seguito ogni cosa.

Lena. Avendo apparecchiata una gozzoviglia ella e Demonassa, quella di Corinto che anche è ricca e fa la stess’arte di Megilla, tolsero me per sollazzarle con la cetra. Poi che sonai, ed era notte, e già ora di andare a letto, ed esse erano ubbriache: Via, o Lena, disse Megilla, è ora di dormire, corcati qui con noi, in mezzo a tutte e due.

Clonetta. Ti corcasti già: e poi che avvenne?

Lena. Mi cominciarono a baciare come fanno gli uomini, non solo attaccando le labbra, ma aprendo un poco la bocca, e mi abbracciavano, e mi titillavano i capezzoli, e Demonassa mi mordeva ancora mentre mi dava baci. Io non poteva capire che volevano fare. Indi a poco Megilla essendosi riscaldata, si toglie del capo una parrucca, che non le pareva ed era capelli naturali, e resta con la testa rasa come una mano, come l’hanno i più robusti atleti. Io mi spiritai a vederla, ed ella: Hai veduto mai, o Lena, un così bel giovanotto? — Io non vedo, dissi, qui giovanotto, o Megilla. — Ed essa: Non mi fare femmina, chè io mi chiamo Megillo, e già sposai questa Demonassa, ed ella è moglie mia. — A questo, o Clonetta, io mi messi a ridere, e risposi: Tu dunque, o Megillo, eri uomo, e noi nol sapevamo, e come dicono d’Achille, ti nascondevi sotto gonna di donzella. Ed hai quello dell’uomo? e

fai a Demonassa quel che fanno gli uomini? — Quello proprio, o Lena, non l’ho, rispose; ma non ne ho bisogno, e vedrai che fo in un modo particolare, e molto più dolce. — Ed io: Sei tu forse un Ermafrodito, di cui si dice che ne sono tanti, che hanno l’uno e l’altro? — Perchè io, o Clonetta mia, non sapevo ancora che faccenda era quella. — No, diss’ella, io sono uomo schietto. — Mi ricorda, soggiunsi io, che Ismenodora di Beozia la sonatrice di flauto contandomi le cose del suo paese, mi diceva come in Tebe ci fu uno che di femmina diventò maschio, ed era un grande indovino, e se non erro si chiama Tiresia. Fosse accaduto così anche a te? — No, Lena mia, rispos’ella; io son nata come tutte voi, ma l’inclinazione, il desiderio, e tutto il resto in me è d’uomo. — Ed io: E ti basta il desiderio? Risposemi: Statti, o Lena, se non credi, e saprai che non sono da meno degli uomini: ho un altro strumento che fa lo stesso giuoco: statti, che vedrai. — Mi stetti, o Clonetta, per tante preghiere che mi fece, e mi regalò una bella collana, e un paio di camice fine. Io l’abbracciai come fosse un uomo, ed ella mi baciava, e faceva, e anelava, e mi pareva si struggesse del piacere.

Clonetta. Che faceva, o Lena, e in qual maniera? chè questo proprio mi dei dire.

Lena. Non mi fare tante dimande: è una vergogna: ed io, per la Venere Celeste, non dirò niente più. 
Ciuffetta. O Corinna, e’ non era quel gran male che tu credevi di vergine diventar donna: l’hai veduto già, che ti se’ stata con un bel giovanotto, e m’hai portata la prima volta una mina, della quale ti compererò subito una collana.

Corinna. Sì, o mammuccia mia. Ma con le pietre rosse e lucenti, ve’, come quella di Filenida.

Ciuffetta. Così sarà. Ma odimi che ti vo’ dire un’altra cosa; che devi fare, e come comportarti con gli uomini. Noi non abbiamo altro rifugio per vivere, o figliuola mia. Son due

anni da che è morto la buona memoria di tuo padre, e ti ricordi come siamo vissute? Quando viveva egli, non ci mancava niente: faceva il fabbro, e aveva un nome grande nel Pireo, e tutti dicono ancora che dopo Filino non ci verrà un altro fabbro come lui. Dopo la morte sua vendei le tanaglie, l’incudine e il martello per due mine, e così campammo: poi ora col tessere, ora col filare o col torcere la lana, abbiamo avuto da mangiare appena. Ma io allevavo te, o figliuola mia, e aspettavo con questa speranza.

Corinna. Della mina dici?

Ciuffetta. No: ma pensavo che tu fatta grande darai vivere a me, e tu farai subito la signora, sarai ricca, avrai vesti di porpora, e serve.

Corinna. Ma come, o mamma, che dici?

Ciuffetta. Congiungendoti coi giovanotti, cenando e dormendo con essi buscherai be’ danari.

Corinna. Come Lira la figliuola di Dafnida?

Ciuffetta. Sì.

Corinna. Ma ella è cortigiana.

Ciuffetta. E che male c’è? Anche tu sarai ricca, come lei, ed avrai molti amatori. Ma perchè piangi, o Corinna? Non vedi quante fanno le cortigiane, e come son carezzate, e quante ricchezze hanno? I’ mi ricordo Dafnida, non sia detto per male, prima che fosse cresciuta la figliuola, con un po’ di cencerello intorno: ed ora vedila come va, oro, vesti ricamate, e quattro serve.

Corinna. Ma come ha acquistato tanto la Lira?

Ciuffetta. Prima col mostrarsi pulita, garbata, pronta, allegra con tutti, non fino ad isganasciarsi di risa per niente, come fai tu, ma con un sorriso dolce ed aggraziato: poi con le buone maniere nel trattare, senza canzonare chi le si avvicina, o chi le manda un’ambasciata, e senza innamorarsi degli uomini. Se mai va a qualche banchetto facendosi ben pagare, ella non s’imbriaca (oh, questo è brutto assai, e gli uomini abborriscono le bevone), non si riempie di vivande come una scostumata, ma le tocca con le punte delle dita, non mette il capo sotto, e senza parlare macina a due gote; beve a poco a poco, non d’un fiato, ma a sorsi.

Corinna. Anche se ha sete, o mamma?

Ciuffetta. Allora specialmente, o Corinna. Ed ella non parla mai troppo, nè frizza i commensali, e guarda in faccia solo a chi la paga: e però tutti le vogliono bene. E quando dee coricarsi con alcuno, ella non fa sporcizie nè scostumatezze; ma pensa ad una cosa sola, ad attirarlo e farselo innamorato; e così tutti la lodano. Se impari a far questo anche tu, saremo felici anche noi. Per tutt’altro poi tu più di lei.... ma no, no; non voglio dir male di nessuna, voglio che tu mi viva solamente.

Corinna. Dimmi, o Mamma, quelli che mi daranno i danari son tutti come Eucrito, con cui ho dormito ieri?

Ciuffetta. Non tutti: alcuni sono migliori, altri sono uomini fatti; ed altri ancora non sono troppo belli.

Corinna. Ed anche con questi dovrò dormire?

Ciuffetta. Sì, o figliuola mia; chè questi danno di più: i belli vogliono esser tenuti belli, e niente altro. Tu fa’ sempre più carezze a chi più dà, se vuoi che in breve tutti dicano mostrandoti a dito: «Non vedi Corinna la figliuola di Ciuffetta come è straricca, e come ha fatta felicissima la mamma sua?» Che dici? lo farai? Sì, io so che lo farai, e sarai la regina di tuttequante. Ora va a lavarti, se viene anch’oggi quel giovane Eucrito; chè lo promise. 
La Madre. Se troviamo, o Musetta, un altro amante come Cherea, ci converrà sacrificare una bianca agnella a Pallade Protettrice, una giovenca alla Venere degli Orti, coronare la buona Fortuna, e saremo davvero beatissime e felicissime. Che gioia di giovane! quanto n’abbiamo avuto! Non ti ha dato mai un obolo, nè una veste, nè un paio di scarpette, nè un bossolino d’unguento, ma sempre parole, promesse e speranze lunghe. Se mio padre..... se divento io padrone, tutto è tuo. Tu dici ancora che ha giurato di sposarti.

Musetta. L’ha giurato, o mamma, per le due Dee, e per Minerva.[1]

La Madre. E tu gli credi già? E per questo poco fa non avendo egli come pagar lo scotto, tu gli desti l’anello senza saputa mia: ed ei lo vendette, e si divertì: un’altra volta due collane gioniche, che ciascuna pesava due darici,[2] e te le portò padron Prassia di Chio, che te le fece fare a posta in Efeso. Eh! Cherea doveva pagar la sua parte, e non scomparire fra i compagni. Di tante lenzuola e camice che parlo a fare? Una gran fortuna c’è venuta addosso, che non ce l’attendevamo.

Musetta. Ma è un bel giovane, e senza barba, e dice che mi vuol bene, e piange, e poi è figliuolo di Dinomaca e di Lachete l’Areopagita, e dice che mi sposerà, ed abbiamo grandi speranze da lui se il vecchio chiude gli occhi.

La Madre. Dunque, o Musetta, se avrem bisogno di calzari, e il calzolaio ci chiederà le due dramme, noi gli risponderemo: Danari non ne abbiamo, ti diamo speranze, prendile. Al panattiere diremo anche così: e se ci si richiede la pigione, diremo: Aspetta finchè muoia Lachete di Colitta: ti pagherem dopo le nozze. Non ti vergogni che tu sola fra le cortigiane non hai nè un paio di orecchini, nè una collana, nè una robetta tarantina?[3]

Musetta. E per questo, o mamma, le altre sono più fortunate e più belle di me?

La Madre. No: ma più giudiziose, e sanno fare le cortigiane: non credono a parolette ed ai giovani che han sempre i giuramenti su le labbra: tu se’ credula, e gli ami troppo gli uomini, e non vuoi starti con nessun altro se non col solo Cherea. Poco fa quando venne quel campagnuolo d’Acarnania, che portava due mine, e neppur egli aveva barba (l’aveva mandato il padre per esigere il prezzo del vino), tu lo canzonasti quel povero giovane, e ti giacesti con quell’Adone del tuo Cherea.

Musetta. Eh? doveva lasciar Cherea, e ricevere quel villano che puzzava di caprone? Vuoi mettere il pesce col porco, Cherea mio con quell’Acarnese?

La Madre. E sia pure che colui puzzava del salvatico: ma e Antifonte di Menecrate che prometteva una mina, perchè non lo ricevesti? Non è egli bello, e gentile, e dell’età di Cherea?

Musetta. Ma Cherea mi minacciò che ci avria scannati tuttadue, se m’avesse colta con lui.

La Madre. Oh, quanti altri le fanno queste minacce! Perciò dunque rimarrai senza amatori, e ti terrai casta, non come cortigiana, ma come una sacerdotessa di Cerere? Ma via, a proposito: oggi è la festa di Cerere: che t’ha dato egli?

Musetta. Non ha niente, o mamma.

La Madre. Solo costui non ha trovato l’arte di cavar danari dal padre, d’indettare un servo per ingannarlo, di chiederli alla mamma minacciando di andare a farsi soldato se non gliene dà: ma si sta a smungere noi poverette, e non ci dà egli, nè ci fa dare da altri. E credi, o Musetta, che tu sarai sempre di diciotto anni; e che Cherea penserà anche così quando sarà ricco, e la madre gli avrà trovato un partito di molti talenti? Credi che si ricorderà più delle lagrime, de’ baci, de’ giuramenti, vedendo un cinque talenti di dote?

Musetta. Se ne ricorderà, sì: e n’è prova che testè non s’è ammogliato, mentre lo costringevano, lo sforzavano, ed egli no.

La Madre. Vorrei ch’ei non t’avesse detto una bugia. Ma io te lo ricorderò allora, o Musetta. 
Vitina. Chi non è geloso, o Biondina mia, chi non va in furie, chi non t’ha dato mai uno schiaffo, non t’ha tagliato i capelli, non t’ha stracciate le vesti, ei non è ancora innamorato egli.

Biondina. Dunque solo a questi segni si conosce chi ama, o Vitina?

Vitina. Sì, così si conosce l’uomo che arde: chè i baci, le lagrime, i giuramenti, il venire spesso sono segni d’amore che comincia ed è ancora nascente: ma tutto il fuoco viene dalla gelosia. Onde se, come mi dici, Gorgia ti batte ed è geloso, statti allegra, chè buon per te: facesse sempre così!

Biondina. Così? che dici? battermi sempre?

Vitina. No: ma smaniare se non guardi lui solo. Se egli non t’amasse, perchè anderebbe in furia che tu hai un altro innamorato?

Biondina. Ma io non l’ho. Egli vanamente ha supposto che quel ricco è innamorato di me, perchè una volta a caso io lo ricordai.

Vitina. Tanto meglio se ti crede ricercata dai ricchi. Così gli cresceranno le smanie, e si metterà sul punto di non farsi superar dai rivali.

Biondina. Eh, costui sa solamente montare in bestia e picchiarmi, ma dare niente.

Vitina. Darà, darà: i gelosi si sdegnano facilmente.

Biondina. I’ non so perchè tu vuoi ch’io sia battuta, o Vitina.

Vitina. Battuta no: ma io credo che l’amore grande nasce quando uno si persuade che poco lo curi; se è sicuro di possederti egli solo, la passione si smorza. Senti me, che fo la cortigiana da vent’anni, e tu n’hai forse diciotto o meno. E se vuoi, io ti conterò un caso che m’avvenne a me non ha molti anni. S’era innamorato di me Demofante l’usuraio che sta di casa dietro il Pecile. Costui non mi dava mai più di cinque dramme, e si pensava di farmi il padrone. L’amor suo, o Biondina, era un amore leggero; ei non sospirava, non piangeva, non mi stava innanzi la porta ad ora insolita, ma di tanto in tanto si giaceva meco, stava un po’, e via. Ma un dì che egli venne ed io non l’aprii, perchè v’era dentro Calliade il pittore, che m’aveva mandate dieci dramme, ei se n’andò la prima volta sdegnato e dicendomi villania. Passarono parecchi giorni, e io non mandai per lui: ed essendo dentro Calliade la seconda volta, Demofante che s’era ben riscaldato,
avvampa di sdegno, spia quando s’apre la porta, entra, piange, mi batte, minaccia d’uccidermi, mi lacera le vesti, va in furori; infine mi dà un talento, e mi si tiene egli solo per otto mesi interi. La moglie andava dicendo a tutti che io con una fattura lo aveva fatto impazzire. La fattura era la gelosia. Onde, o Biondina mia, usa anche tu questa fattura con Gorgia. Il giovane sarà ricco, se accaderà qualche cosa a suo padre. 
Cavretta. Uh, meschine noi, o padrona, siamo perdute! Polemone è tornato dalla guerra, e ricco, come dicono. L’ho veduto anch’io con indosso un mantello di porpora con fibbiaglio d’oro, e tanti che l’accompagnavano. Gli amici, come lo vedevano, correvano a salutarlo. Io adocchiando nella folla il familiare che dietro lo seguiva, e che partì con lui, gli ho dimandato, e: Dimmi, o Parmenone, gli ho detto salutandolo prima, come l’avete passata, e che ci portate di buono dalla guerra?

Vegliantina. Subito questo: hai fatto male: dovevi dirgli così: Siete tornati salvi, ne ringraziamo gli Dei, e Giove ospitale, e Minerva guerriera. La padrona dimandava sempre di voi: chi sa che fanno? dove saranno? Se avessi aggiunto ancora: Essa piangeva, e si ricordava sempre di Polemone; saria stato molto meglio.

Cavretta. Gliel’ho detto prima tutto questo, e non te lo ripeteva, perchè voleva contarti ciò che m’ha detto egli. Con Parmenone ho cominciato così: Non vi fischiavano gli orecchi, o Polemone? La padrona se ne ricordava sempre, e piangeva, specialmente se alcuno tornava dalla battaglia e si diceva che v’era morti tanti, ella si stracciava i capelli, si batteva il petto, e s’addolorava ad ogni novella.

Vegliantina. Brava, o Cavretta: bene così.

Cavretta. E dipoi gli ho fatta quella dimanda, ed ei m’ha risposto: Siam tornati signori.

Vegliantina. E non t’ha detto niente se Polemone si ricordava di me, se mi desiderava, e faceva voti per trovarmi viva.

Cavretta. Uh, me ne ha dette tante! Ma quel che importa, m’ha contato di ricchezze grandi, oro, vestimenta, servi, avorio; l’argento poi n’ha portato a staia; e non lo conta ma lo misura a staia. Anche Parmenone stesso aveva nel dito mignolo un anello grossissimo, affaccettato, e v’era incastonata una gemma tricolore che tirava più al rosso. Ei mi voleva raccontare una storia lunga, come passarono l’Ali, come uccisero un certo Tiridate, e le gran bravure che fece Polemone nella battaglia contro i Pisidi, ma io l’ho lasciato e son corsa ad annunziartelo, acciocchè tu veda come fare ora. Chè se vien Polemone (e verrà certamente come si sarà sbrigato dagli amici) se viene e dimanda di te, e trova Filostrato dentro, che nabisso non farà egli?

Vegliantina. Troviamo, o Cavretta mia, un mezzo per uscir di questo imbroglio. Licenziar costui non va bene, testè m’ha dato un talento, e poi è mercatante, e m’ha promesso molto. Non ricever Polemone al suo ritorno è un altro male, perchè egli è anche geloso; e se quand’era povero non si poteva sopportare, or che farebbe egli ora?

Cavretta. Oh, eccolo che viene.

Vegliantina. I’ mi sento, o Cavretta, venir meno per la confusione, e tremo.

Cavretta. E viene anche Filostrato.

Vegliantina. O me perduta! perchè la terra non m’inghiotte?

Filostrato. Beviamo un fiaschetto, o Vegliantina.

Vegliantina. Oh, tu m’hai rovinata! Salute, o Polemone vieni ben tardi.

Polemone. E chi è costui che s’appressa a voi? Tu taci? Brava Vegliantina! Ed io in cinque giorni son corso da Pilo a rotta di collo per venire ad una tal donna! Ma ben mi sta, e te ne ringrazio: i’ non sarò più menato pel naso da te.

Filostrato. Tu chi sei, o buon uomo?

Polemone. I’ son Polemone lo Stirieo, della tribù di Pandione, già capitano di mille, ora condottiero di cinque mila

scudati, amante di Vegliantina quando credeva che ella avesse un cuore.

Filostrato. Ma ora, o Condottiero, Vegliantina è mia, e s’ha preso un talento, e ne avrà un altro dopo che avrem venduto il carico. Vieni meco, o Vegliantina, e mandalo fra i Traci questo capitano.

Cavretta. Oh, ella è libera, e verrà se le piacerà.

Vegliantina. Che farò, o Cavretta?

Cavretta. È meglio entrartene: non faresti nulla con Polemone che ora è sdegnato: la gelosia farà tutto.

Vegliantina. Entriamo, se così vuoi.

Polemone. Ed io vi annunzio che oggi è l’ultimo fiaschetto che berete, o non son io che ne ho uccisi tanti. Olà, i Traci, o Parmenone.

Parmenone. Eccoli pronti, han serrato il chiassuolo con la falange: di fronte è la fanteria grave, ai fianchi i frombolieri e gli arcieri, gli altri al retroguardo.

Filostrato. O Scannapane, ci hai presi per bimbi che ci spaurisci con le baie? Tu non hai ucciso mai un galletto, e sei stato alla guerra, tu? Stavi a guardia di qualche castelluccio, perchè forse avevi doppia paga, chè questo te lo voglio concedere.

Polemone. Saprai tosto chi son io, che ci vedrai avanzare con un giro a destra sfolgoranti nelle armi.

Filostrato. Avanzatevi: chè io e questo mio compagno Tibio, vi scaglierem tanti sassi e cocci da sperdervi, e non farvi trovare neppur la via di fuggire. 
Rondinella. Non viene più da te, o Rugiadosa, il giovanetto Clinia? Da molto tempo io non ce l’ho veduto.

Rugiadosa. Non viene più, o Rondinella: il maestro gli ha proibito di più accostarsi a me.

Bandinella. Chi? il maestro di scuola Diotimo? oh, egli è cosa mia.

Rugiadosa. No, ma Aristeneto; che pigli un malanno a lui e a tutti i filosofi.

Rondinella. Quel viso arcigno tu dici? quel gran barbone, che suole passeggiar co’ giovani nel Pecile.

Rugiadosa. Lui, quel chiacchierone! che lo possa veder morire di mala morte, lo possano trascinar per la barba.

Rondinella. E perchè ha messo in capo a Clinia queste cose?

Rugiadosa. Io nol so, o Rondinella. Egli che non è stato mai una notte senza dormire con me, dacchè ha conosciuto donne, e conobbe me prima, da tre giorni non si è neppure avvicinato al chiassuolo. Io stavo tanto mesta, e avevo il cuore tanto scuro; onde mandai la Nebrida a vedere se egli stesse in piazza o nel Pecile: ed ella mi riferì, come vedendolo passeggiar con Aristeneto, da lontano gli fece un cenno, ed egli arrossendo guardò a terra, e non levò più gli occhi. Traversarono insieme la città, ed ella dietro sino al Dipilo; ma vedendo che egli non si rivolgeva mai, se ne tornò non potendo dirmi niente di certo. Figurati a questo come io entrai tutta sossopra, non sapendo immaginare che avesse il ragazzo. S’è preso collera per qualche cosa? dicevo tra me: s’è innamorato di qualche altra, e ristuccato di me? Gliel’avesse vietato suo padre? Mi perdeva in mille pensieri. Ma iersera verso tardi venne Dromone, e mi portò questa lettera sua. To’, leggila, o Rondinella; chè tu sai leggere.

Rondinella. Dammi, vediamo: oh, è uno scarabocchio scritto proprio in fretta. Dice così: «Come io t’ho amata, o Rugiadosa, ne sono testimoni gli Dei.»

Rugiadosa. Ahi misera me! non comincia nemmeno col saluto.

Rondinella. «Ed ora non per odio, ma per necessità mi allontano da te. Mio padre mi ha affidato ad Aristeneto, per farmi apprendere filosofia: e questi che ha saputo di noi ogni cosa, mi ha molto sgridato, e m’ha detto che non conviene a me che son figliuolo di Architele e di Erasiclea vivere con una cortigiana: e che è molto meglio preferire la virtù alla voluttà.»

Rugiadosa. Lo colga un accidente! queste chiacchiere insegna al ragazzo!

Rondinella. «Onde son costretto ad ubbidirlo, perchè mi accompagna sempre, e mi guarda attentamente, e non mi permette di guardare altri che lui. Se mi correggo e gli ubbidisco in ogni cosa, mi promette ch’io sarò felicissimo, e diventerò virtuoso ed illustre dopo di aver ben faticato. Ti scrivo queste poche righe appena, e di nascosto. Tu sii felice, e ricordati di Clinia.»

Rugiadosa. Che ti pare la lettera, o Rondinella?

Rondinella. È una cosa da Scita: ma quel ricordati di Clinia dà qualche speranza.

Rugiadosa. Anche a me è paruto così: ah io me ne moro per questo amore. Intanto Dromone m’ha detto che Aristeneto è un pederasta, e che sotto colore di studii egli si gode i bei garzoni; e che gliene dice tante a Clinia, e gli promette di farlo diventar pari ad un dio; e che gli fa leggere certi discorsi amorosi che gli antichi filosofi facevano ai loro discepoli: insomma è sempre intorno al garzone. Oh, ma egli ha minacciato di dire ogni cosa al padre di Clinia.

Rondinella. Bisogna, o Rugiadosa, imboccar Dromone.

Rugiadosa. I’ l’ho imboccato; ma senza di questo egli è mio, chè anche egli è cotto della Nebrida.

Rondinella. E non dubitare, chè tutto anderà bene. Io ho fatto un pensiero, di scrivere sul muro del Ceramico, dove Architele suol passeggiare, Aristeneto contamina Clinia. Così aiuteremo un po’ l’accusa di Dromone.

Rugiadosa. Ma come scriverai senza farti vedere?

Rondinella. Di notte, o Rugiadosa, pigliando un carbone a caso.

Rugiadosa. Bene, o Rondinella: aiutami anche tu a combattere quel tristaccio d’Aristeneto. 
Trifena. Chi mai si prende una cortigiana, le dà cinque dramme, e si corica volgendole le spalle, piangendo e

sospirando? Non hai bevuto, non hai voluto toccar briciola di cibo, t’ho veduto versar lagrime durante tutta la cena: ed ora non cessi di guaiolare come un fanciullo. E perchè fai questo, o Carmide? Va, dimmelo: chè almeno passerò così la nottata, vegliando con te.

Carmide. L’amore mi uccide, o Trifena; e non posso più sopportarne le smanie.

Trifena. Che non ami me, si vede; perchè avendomi in poter tuo non mi curi, e mi scacci che ti voglio abbracciare, anzi hai fatto qui in mezzo a noi come un muro con la coltre, temendo ch’io non ti tocchi. Ma chi è ella, dimmela. Forse i’ ti potrei aiutare in cotesto amore, chè so come si hanno a menare simili faccende.

Carmide. Tu la sai certamente, ed ella te: ella è cortigiana conosciuta.

Trifena. Dimmene il nome, o Carmide.

Carmide. La Baciozza, o Trifena.

Trifena. Quale dici? chè sono due; quella del Pireo, testè sverginata, e di cui è innamorato Difillo il figliuolo del generale di quest’anno, e quell’altra che chiaman la Trappola.

Carmide. Questa: ed io misero a me, son morto, son perduto di lei.

Trifena. E per lei piangevi?

Carmide. Sì.

Trifena. È molto che l’ami, o se’ novello ancora?

Carmide. Novello no: son otto mesi che nelle Dionisiache la vidi la prima volta.

Trifena. Ma la vedesti ben tutta quanta la Baciozza? o le vedesti la sola faccia e le altre parti apparenti del corpo? Tu certamente non sei andato più in là con una donna che ha sopra i quarantacinque anni.

Carmide. Eppure ella giura che ne compirà ventidue a Febbraio che viene.

Trifena. E tu a chi più crederai, ai giuramenti suoi, o agli occhi tuoi? Rimirala bene, guardala un po’ alle tempie dove solamente ha capelli suoi, e il resto è una gran parrucca. Intorno alle tempie, quando svanisce il colore col quale ella si tinge, i capelli compariscon bianchi di sotto. Ma che ti

sto a dire? Falle un po’ di forza per vederla nuda una volta.

Carmide. Non mai ha voluto compiacermi di tanto.

Trifena. Con ragione: sapeva che avresti schifate le sue impetigini: dal collo alle ginocchia n’è tutta chiazzata come una pantera. E tu piangevi che non ti giaci con lei? Oh di’, te lo vendeva caro ella, e ti faceva la contegnosa?

Carmide. Sì, o Trifena: e quanto s’ha preso da me! Ora m’aveva cercato un migliaio,[1] ed io non avendo come darglielo, perchè mio padre è un uomo assegnato, ella s’ha preso Moschione, e mi ha scacciato: onde io per farle dispetto m’ho preso te.

Trifena. Oh, per Venere, i’ non ci sarei venuta se m’avesser detto che io era presa per questo, per fare un dispetto a un’altra, e poi alla Baciozza, a quella vecchiaccia. Ma ora me ne vado, chè già il gallo ha cantato la terza volta.

Carmide. Non andar sì di fretta, o Trifena. Se è vero ciò che dici della Baciozza, e della parrucca, e che si tinge, e che ha le impetigini, i’ non potrei più guardarla in faccia.

Trifena. Dimandane tua madre, se mai s’è lavata con lei: degli anni poi, te ne parlerà anche tuo nonno, se è vivo ancora.

Carmide. Dunque giacchè ella è così fatta, leviam questo muro di mezzo a noi, abbracciamoci, baciamoci, facciamo davvero; e la Baciozza vada alla malora. 
Violetta. E mi maltratti, o Lisia! Ben mi sta, perchè io non t’ho chiesto mai danari, non t’ho tenuto mai la porta, dicendoti, un altro è dentro; non t’ho costretto mai ad ingannar tuo padre, o rubare tua madre, e portarlo a me, come fanno le altre; ma subito fin da prima t’ho ammesso in casa senza voler mai nulla, mai. Tu li sai quanti innamorati io ho licenziati: Etocle che ora è de’ Pritani, Pasione il

padron di barca, e Melisso che è giovane come te, ed ora gli è morto il padre, ed è padrone assoluto di tutto il suo: ma per me il mio Faone se’ stato tu, non ho guardato nessun altro, non sono stata che con te: perchè, sciocca a me, io credeva veri i giuramenti tuoi, e mi ti son mantenuta come una Penelope, benchè la mamma mi sgridasse, e le amiche me ne garrissero. E tu come ti sei accorto che io sono una pasta nelle mani tue, e di me fai quello che vuoi, ora scherzi con Licena innanzi agli occhi miei per farmi dispetto, ed ora mentre ti giaci con me lodi Magina la sonatrice. I’ n’ho pianto per questo, e pure benchè insultata son sempre pronta alle tue voglie. E giorni sono, quando beveste insieme tu, Trasone e Difilo, ci erano ancora Cimbalina la zufolatrice, e Pirallide la nemica mia; e tu lo sapevi. I’ non mi curai tanto che tu desti cinque baci alla Cimbalina, perchè offendesti te stesso a baciar colei: quanto che tu facevi tanti segni a Pirallide, e bevendo le accennavi il bicchiero, e poi dando il bicchiero al servo, gli dicevi: Mescivi solamente per Pirallide quando chiede bere e a nessun altro. Infine desti un morso ad una mela, e quando vedesti Difilo intento a parlar con Trasone, la lanciasti diritto in seno a lei, senza nemmeno cercare di non farti veder da me. Ella la baciò, e se la mise in mezzo alle mammelle sotto la pettiera. Or questo tu perchè me lo fai? T’ho dato mai un minimo dispiacere? t’ho fatta una minima offesa mai? chi altro ho guardato? non vivo solo per te? Non fai una bella cosa, o Lisia, ad affliggere così una povera donna che è pazza per te: e c’è una dea Nemesi, che le guarda queste cose. Ma tu ti affliggerai forse quando saprai ch’io son morta, che mi sono impiccata ad un laccio, o gettata nel pozzo, o morta in qualche altro modo, per levarti questa noia dinanzi agli occhi. Oh, allora sarai contento che avrai fatta questa gran prodezza. Ma perchè mi sguardi bieco, e arroti i denti? Se t’ho mancato in qualche cosa, parla: qui c’è Pitia, che ci giudicherà. Ma che? Non mi rispondi, e te ne vai, e mi lasci? Vedi, o Pitia, che mi fa Lisia?

Pitia. Che crudele! Non muoversi a queste lagrime. È sasso, non uomo, costui. Ma a dirti il vero, tu stessa, o Violetta, l’hai guasto col volergli tanto bene, ed a mostrarglielo. Dovevi non

farti vedere così accesa di lui: ei lo sa, e se ne tiene. Non piangere, o poveretta, e senti me: per una o due volte scaccialo quando viene: e lo vedrai acceso davvero ed impazzito di te.

Violetta. Va, non lo dire neppure: io scacciar Lisia? Oh, non s’allontanasse egli da me!

Pitia. Torna di nuovo.

Violetta. Tu m’hai perduta, o Pitia: forse ha udito che hai detto: scaccialo.

Lisia. I’ non sono tornato per costei, chè io non la guarderò in faccia mai più, ma per te, o Pitia, affinchè tu non mi condanni, e non dica, Lisia è un crudele.

Pitia. Già l’ho detto, o Lisia.

Lisia. E volevi, o Pitia, che io avessi sofferta questa Violetta, che ora piange, ora, e che io stesso ho sorpresa a dormire con un giovane quand’io non c’era?

Pitia. Infine, o Lisia, ella è cortigiana. Ma quando li hai sorpresi a dormire insieme?

Lisia. Son forse sette giorni, sì sette, era il secondo del mese: oggi ne abbiamo otto. Mio padre sapendomi perduto di questa gioia, mi chiuse, e comandò al portinaio di non m’aprire: ma io che non potevo star senza di lei, me la intesi con Dromone, lo feci curvare vicino al muro del cortile dove è più basso, per salirgli sul dorso, e così facilmente scavalcare. Per non farla lunga, scavalcai, venni, trovai la porta ben chiusa, chè era già mezza notte: non picchiai, ma aperta piano piano la porta con la chiave comune, come avevo fatto altre volte, entro senza far rumore: tutti dormivano: io con le mani tastando le mura mi accosto al letto.

Violetta. Che dici? o mamma mia! mi sento i sudori della morte.

Lisia. Come m’accorsi che non era un fiato solo, da prima credetti che ci fosse anche Lida corcata: ma non era così, o Pitia: che tastando toccai uno senza barba, liscio, tonduto, che anche odorava d’unguento. A questo se io ci fossi venuto con un coltello ti dico che non avrei dubitato.... Perchè ridete, o Pitia? Ti dico cose da ridere io?

Violetta. E per questo, o Lisia, t’eri preso collera? Era Pitia che dormiva con me.

Pitia. Non dirglielo, o Violetta.

Violetta. Perchè non dirglielo? Era Pitia, o caro, chiamata da me per coricarci insieme, chè io mi struggevo a non averti vicino.

Lisia. Pitia così tonduta? E poi in sette giorni le son cresciuti tanti capelli?

Violetta. Per una malattia si è rasa, o Lisia, perchè le cadevano i capelli: ella ora ha la parrucca. Fagliela vedere, o Pitia, fagliela vedere per persuaderlo. Ecco chi era quel giovane, quel mio ganzo, di cui eri geloso.

Lisia. E non fu bene, o Violetta, fare una toccatina a questo tuo ganzo?

Violetta. Dunque ti se’ persuaso. Ma vuoi che vada in collera io ora? che mi sdegni con ragione anch’io?

Lisia. No, no: via, beviamo ora: e Pitia stia con noi: ella deve assistere alla pace.

Violetta. Ci sarà. Che m’hai fatto soffrire, o mio bel giovane Pitia!

Pitia. Ma io v’ho anche rappattumati: onde non me ne voler male. D’una cosa ti prego, o Lisia; de’ capelli, ve’, non parlarne a nessuno. 
Leontico. In quella battaglia contro i Galati, dillo tu, o Chenida, come io uscii innanzi a tutti cavalcando un cavallo bianco, e come i Galati, benchè gagliardi, tosto si scombuiarono al vedermi, e nessuno più tenne il fermo. Allora io mi scaglio contro il capitano della cavalleria, e con una lanciata trapasso fuor fuora lui e il cavallo: e contro alcuni rimasti ancora piantati (ed erano un pugno che, sciolta la falange, si mantenevano stretti ed annodati), contro costoro io, sfoderata la spada, e a tutta furia investendoli, ne rovescio quasi sette urtandoli col cavallo; e poi menando la spada, spaccai ad un caporale il capo in due con tutto il collo. Voi poi, o Chenida, poco appresso vi deste ad inseguire i fuggiaschi.

Chenida, o Paperino. E nella Paflagonia, o Leontico, in quel duello contro il Satrapo non mostrasti allora una gran prodezza?

Leontico. Ah, sì, tu mi hai ricordato un fatto non poco glorioso. Il Satrapo che era un omaccione grande, e pareva un guerriero assai bravo, tenendo per niente i Greci, si fece in mezzo, e sfidò chi volesse combattere con lui a corpo a corpo. Tutti si sbigottirono, caporali, colonnelli, il generale stesso che non era un vile. Ei si chiamava Aristecmo il generale, era Etolo, e maneggiava bene la lancia: io ero ancora capitano di mille uomini. Arditamente adunque, io sviluppatomi dagli amici che mi trattenevano.... — temevano per me, vedendo quel barbaro tutto rilucente nelle armi dorate, che aveva uno spennacchio terribile, e squassava la lancia.....

Chenida. Anch’io temei allora, o Leontico, e ti ricordi come ti pregavo di non metterti a quel pericolo: chè se morivi tu, volevo morire anch’io.

Leontico. Ma io arditamente esco in mezzo armato di tutto punto come il Paflagone, e tutt’oro anch’io. Tosto si levò un grido dai nostri e dai barbari, i quali mi riconobbero allo scudo, alle bardature, allo spennacchio. Di’, o Chenida, a chi m’assomigliavano tutti allora?

Chenida. A chi? Ad Achille; sì, al figliuolo di Teti e di Peleo: così ti stava bene l’elmo in testa, la porpora ti era dipinta al corpo, e lo scudo sfolgorava.

Leontico. Poi che venimmo a fronte, il barbaro prima ferisce me, sfiorandomi un po’ con la lancia alquanto sopra il ginocchio: ma io trapassatogli lo scudo con la sarissa gli sprofondo il petto, e poi gli vo sopra, gli tronco netto il capo con la spada, gli prendo le armi, e me ne torno, portando il capo infilzato su la sarissa, che mi lordava di sangue.

Innide. Va, va, o Leontico: che sozzure ed orrori mi conti! E chi ti vuol guardare in faccia, quando ti piace tanto il sangue? chi vuole più bere e corcarsi con te? I’ me ne vado, io.

Leontico. Ti darò il doppio del patto.

Innide. I’ non potrei mai dormire con un omicida.

Leontico. Non temere, o Innide: le son cose fatte tra’ Paflagoni: ora io sono pacifico uomo.

Innide. Sei un abbominevole uomo, che il sangue ti gocciolava sopra da quella testa del barbaro che portavi su la sarissa. Ed un tale uomo io abbracciarlo e baciarlo? No, no: liberatemene, o Grazie: costui non è diverso dal boia.

Leontico. Eppure se tu mi vedessi armato, ti dico t’innamoreresti di me.

Innide. Al solo udirti, o Leontico, mi viene la nausea ed il raccapriccio; e parmi di vedere l’inferno, e le ombre degli uccisi, specialmente quel povero caporale col capo spaccato in due: oh, che saria s’io vedessi davvero il sangue, e i cadaveri per terra? Certo ne morirei: io non ho veduto mai uccidere neppure una gallina.

Leontico. Sei così tenera, e pusillanime, o Innina? I’ credevo che ti piaceva udire.

Innide. Fa’ cotesti racconti alle donne di Lenno o alle Danaidi; a cui posson piacere: io per me, torno a mamma mia, chè ancora è dì. Vieni meco, o Grammide. E tu, io ti saluto, o bravo capitano, uccidine quanti ne vuoi.

Leontico. Rimani, o Innina, rimani. Se n’è ita.

Chenida. Tu l’hai spaurita la semplice fanciulla, o Leontico, con tanto agitar di spennacchi, e contare d’incredibili braverie: io vedevo com’ella impallidiva quando tu contavi il fatto di quel caporale, e come tutta si stringeva ed abbrividiva quand’hai detto che tagliasti la testa.

Leontico. I’ credevo di farmene bello con lei. E tu m’hai aiutato a rovinarmi, o Chenida, suggerendomi quel maledetto duello.

Chenida. Non doveva aiutarti a dire una bugia, vedendo che avevi tanta voglia di cianciare? Ma tu hai fatto un’orribilità grande. Passi pure che tagliasti il capo a quel povero Paflagone, perchè poi infilzarlo su la sarissa, e farti gocciolare il sangue addosso?

Leontico. Questo è sozzo veramente, o Chenida: tutt’altro è stato bene inventato. Ma va’, e persuadila a dormire con me.

Chenida. Le dirò dunque che son tutte bugie, e che l’hai dette per parer prode?

Leontico. Così è vergogna, o Chenida.

Chenida. E altrimente non viene. Scegli dunque una delle

due: o essere odiato e rimanerti bravo, o dormir con Innide e confessarti bugiardo.

Leontìco. Brutte tuttedue: ma scelgo Innide. Va’ dunque, o Chenida, e dille che son bugie, ma non tutte, ve’. 
Dorione. Ora mi scacci, o Mirtale, ora che son divenuto povero per te: quando ti portavo tante cose, allora io ero l’innamorato, io l’uomo tuo, io il signore, tutto io. Poi ch’io son ridotto al verde, t’hai trovato per amico il mercatante Bitino: io sono scacciato, e ti sto innanzi la porta a piangere, ed egli ogni notte è dentro, e si sollazza, tu gli fai carezze, e gli dici che se’ gravida di lui.

Mirtale. Questo non posso patire, o Dorione, quando dici che m’hai dato tanto, e che se’ povero per cagion mia. Facciamo un po’ il conto di tutte le cose che m’hai portate.

Dorione. Sì, o Mirtale, facciámolo. Un paio di scarpette di Sicione in prima, di due dramme: metti due dramme.

Mirtale. E dormisti meco due notti.

Dorione. E quando venni di Siria un bossoletto d’unguento di Fenicia, anche di due dramme, sì per Nettuno.

Mirtale. Ed io quando salpasti, i’ ti diedi quella camicetta marinaresca che ti giungeva sin qui alle cosce, per mettertela quando remavi: se la scordò in casa mia Epiuro il piloto quando dormì con me.

Dorione. La riconobbe Epiuro e se la riprese in Samo e ne avemmo le batoste grandi. E poi ti portai cipolle da Cipro; e cinque acciughe, e quattro perchie[1] ti portai quando tornammo dal Bosforo. Che più? otto biscotti secchi in canestro, e un boccale pieno di fichisecchi di Caria; e infine da Patara

un paio di sandali dorati, o ingrata: e una volta mi ricorda ancora una gran girella di formaggio del Giteo.[2]

Mirtale. Tutto cotesto, o Dorione, è roba di un cinque dramme.

Dorione. Secondo il potere di un marinario, o Mirtale, è grassa paga. Ora che sono il primo remo del lato destro, ora mi disprezzi. Poco fa nella festa di Venere non posi io per te una dramma d’argento appiè della dea? Un’altra volta alla mamma tua due dramme per le scarpette: e spesso in mano a Lida ora due, ora quattr’oboli. Tutte queste cose insieme sono l’avere d’un marinaio.

Miriate. Le cipolle, e le saperde, o Dorione?

Dorione. Sì: più non avevo per portartelo: se ero ricco io non remavo. A mia madre non le ho portato mai una sola testa d’aglio. I’ ti vorrei proprio sapere i doni che ti fa il Bitino.

Mirtale. Vedi questa vestetta? me l’ha comperata egli, e questa collana massiccia.

Dorione. Egli? io te la so da tanto tempo la collana.

Mirtale. Quella che sai tu era più leggiera, e senza smeraldi. E questi orecchini, e un tappeto, e poco fa due mine, ed ha pagato anche la pigione per noi. Altro che zoccoli di Pataro, formaggio del Giteo, ed altre bagattelluzze.

Dorione. E con chi ti corchi non lo dici questo? Ha sopra cinquant’anni, senza un capello in capo, ha la pelle come il guscio d’un granchio. E non vedi bei denti che ha in bocca? Quanto è aggraziato, o Dioscuri, specialmente quando canta e vuol fare lo spasimato: pare un asino che suona la cetra! Godilo col buon pro’, che ne se’ degna: e vi possa nascere un granchiolino che sia tutto il padre. Io m’acconcerò con Delfida o Cimbalina che fanno per me, o con la vicina nostra la zufolatrice, o mi troverò qualche altra. I tappeti, le collane, e le paghe di due mine non le danno tutti.

Mirtale. Beata lei che t’avrà per innamorato, o Dorione: chè tu le porterai cipolle da Cipro, e formaggio dal Giteo quando arriverai. 
Coclide o Conchigliuzza. Perchè piangi, o Partenide? e donde vieni che porti i flauti rotti?

Partenide. Quel soldato Etolo, quel pezzo d’uomo innamorato di Crocale (di Petruzza), m’ha dato tanti schiaffi, trovandomi a sonare in casa la Crocale: i’ c’ero perchè Gorgo il rival suo m’aveva tolta a prezzo: ed ei m’ha rotti i flauti, ed ha mandata la mensa sossopra mentre banchettavano, e ha rovesciate le tazze, con una furia che mai la maggiore. E quel povero villanzone di Gorgo egli l’ha afferrato pe’ capelli, l’ha tratto giù dalla tavola, se l’han messo sotto, e gli davano il soldato, che si chiama Dinomaco, e un suo compagno anche soldato. I’ non so se quel poveretto potrà vivere, o Coclide: gli scorre tanto sangue dal naso; ed è tutto enfiato e livido.

Coclide. Era pazzo costui, o era ubbriaco, e l’ha fatto nel vino?

Partenide. È stata una gelosia, o Coclide, un trasporto d’amore. Crocale gli aveva dimandati due talenti, se voleva tenersela egli solo: e poi che Dinomaco non gliene dava, ella lo scacciò, e gli chiuse la porta in faccia come si diceva ancora: si messe ad amoreggiare con un certo Gorgo, campagnuolo agiato, che da tanto tempo le voleva bene, ed è un buon uomo; e desinando con lui avevano chiamato anche me per sonare. Già il desinare era più che a mezzo, io sonava dolcemente un’arietta Lidia, il campagnuolo s’era levato per ballare, Crocale batteva le mani, era tutta allegria: quand’ecco s’ode picchiare, gridare, sconficcar l’uscio; ed indi a poco si precipitano dentro un otto giovani robusti, tra i quali il Megarese. Ogni cosa va sossopra, e Gorgo, come t’ho detto, steso a terra aveva pugni e calci assai. Crocale, non so come, se l’ha svignata fuggendosi da Tespiada sua vicina. A me poi Dinomaco, dandomi tanti schiaffi: Esci, mi ha detto, e rompendomi i flauti, me l’ha gittati. Io ora corro a dire ogni cosa al padro

ne. Eh, anche il campagnuolo va da certi suoi amici cittadini, i quali chiameranno innanzi ai Pritani il Megarese.

Coclide. Questo se n’ha dal far l’amore coi soldati, picchiate e querele. Tutti costoro che si spaccian per generali e per condottieri, se t’hanno a dar qualche cosa, aspetta la rassegna, dicono, prenderò la paga, e farò tutto. Alla malora questi spaccamontagne. Fo bene io che con essi non voglio impacciarmi affatto. È meglio per me un pescatore, un marinaio, o un campagnuolo che sa carezzare poco, e dare assai. Questi che squassano spennacchi e contano battaglie, son tutti vento, o Partenide. 
